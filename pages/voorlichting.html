<!DOCTYPE html>
<html> 


<body> 
    
    <ul>
        <li>Preventief
            <ul> 
                <li>Parasietenbestrijding</li>
                <li>Entingen</li>
                <li>Castratie en sterilisatie</li>
                <li>Chippen</li>
            </ul>
        </li>    
        <li>Voeding
            <ul> 
                <li>Hond</li>
                <li>Kat</li>
                <li>Konijn</li>
                <li>Cavia</li>
                <li>Vogel</li>
            </ul>
        </li>
        <li>Aandoeningen
            <ul> 
                <li>Gebit</li>
                <li>Nieren</li>
                <li>Blaas</li>
                <li>Suikerziekte</li>
                <li>Overgewicht</li>
                <li>Pijnbestrijding</li>
            </ul>
        </li>
        <li>Overig
            <ul> 
                <li>Reizen</li>
                <li>Vermist</li>
                <li>Gevonden</li>
                <li>EHBO boekje</li>
            </ul>
        </li>
    </ul>        

<h1>Voorlichting</h1>
        <br><br>
        Bij het hebben van huisdieren komt veel kijken. Veel mensen denken dat je alleen bij een dierenarts terecht komt als je dier ziek is. Een dierenarts kan echter veel meer voor uw dier betekenen! Ons werk bestaat ook voor een groot deel uit het voorkomen dat dieren ziek worden, de zogenaamde ziektepreventie. Hoe u zelf zo goed mogelijk kunt voorkomen dat uw dier ziek wordt en tevens andere vervelende dingen voor kunt zijn, kunt u lezen in dit onderdeel van de site. Kijk onder 'Preventief' om meer te weten te komen over het hoe en waarom van de entingen, waarom het vaak verstandig kan zijn om uw dier te laten castreren of steriliseren en u vindt er informatie over chippen.
        Wilt u meer weten over de verschillende soorten voer voor uw hond, kat, konijn of cavia? Kijk dan onder 'Voeding'.
        Onder 'Aandoeningen' vindt u de belangrijkste informatie over de meest voorkomende aandoeningen bij de hond en kat en tevens een stukje over pijnbestrijding. Als laatste vindt u onder 'Overig' informatie over het meenemen van dieren naar het buitenland, wat u moet doen als u een dier vindt en wat u moet doen als uw dier onverhoopt vermist wordt.
        <br>
        <img src="katvoorlichting.jpg">
        <br>
        Heeft u meer vragen? Neemt u dan gerust contact met ons op!
        <br><br>
        Let op! Informatie zoeken via internet is erg handig, zolang het niet een vervanging wordt voor het bezoek aan de specialist, in dit geval de dierenarts. Alle informatie op deze site is daarom ook bedoeld als een aanvulling, of voorbereiding, op het bezoek aan onze dierenartsen. Ook willen wij u graag waarschuwen voor de opkomst van medicatieverkoop via internet. Dit brengt helaas gevaren met zich mee. Lees hier waarom.
        <br><br>
    
    <h2>Preventieve behandelingen</h2>
             <br><br>
             Een groot deel van de taken van een dierenarts is de preventieve zorg. Preventief betekent dat er vóórdat uw dier ziek is of in de problemen komt, een behandeling of ingreep wordt gedaan waardoor uw dier niet, of minder heftig, ziek wordt en de problemen worden voorkomen. Te denken valt dan aan het geven van ontwormingen, ontvlooiïngen en entingen, het chippen van uw dier, of het laten uitvoeren van een castratie of sterilisatie. Omdat er op het moment van de behandeling of ingreep nog geen problemen of ziektes spelen, voelt het voor u als eigenaar wellicht wat overbodig om deze preventieve zorg te geven. Wij merken dan ook regelmatig dat mensen bewust dan wel onbewust de preventieve zorg laten versloffen. Graag leggen wij u uit waarom wij adviseren om deze preventieve zorg wel te laten uitvoeren.
             <br><br>


        <h3>Parasietenbestrijding</h3>
                      <br><br>
                    Of een huisdier nu wel of niet buiten komt, parasieten liggen altijd op de loer. Wist u bijvoorbeeld dat katten die nooit buiten komen net zo goed vlooien en wormen kunnen oplopen als katten die altijd buiten zijn? Een goede parasietenbestrijding is daarom zeer aan te raden. Klik hieronder op de parasiet waar u meer over wilt weten. Heeft u na het lezen nog vragen? Neemt u dan gerust contact op met de assistentes, of vraag ernaar bij de jaarlijkse enting.
                    <br><br>
                      <a>Vlooien</a>
                      <a>Wormen</a>
                      <a>Teken</a>
                    <br><br>
                    <b>Vlooien</b>
                    <br><br>
                    Bijna alle huisdiereigenaren weten wel van het bestaan van vlooien af. Maar wist u ook dat vlooien tegenwoordig het hele jaar door voorkomen? Door het meer gematigde klimaat en de centrale verwarming kan de vlo prima in de winter overleven. Het volstaat dus niet meer om alleen in de zomer tegen vlooien te behandelen. Wij horen diereigenaren wel eens zeggen: "O, maar ik zie maar heel af en toe een vlo. Mijn dier heeft nooit jeuk, dus dan hoef ik toch niet te behandelen?". Helaas is het wel zo, dat een vlo 30 eitjes legt op een dag. Ze vermeerderen zich dus razendsnel! Voor u het weet is 'die ene vlo' een heel huis vol vlooien. En een vlooienplaag is helaas niet iets waar u zomaar weer vanaf bent.
                    <br><br>
                    Daarnaast komt het ook regelmatig voor dat een hond of kat allergisch is voor vlooien. Een dier wordt niet allergisch geboren, maar kan een allergie ontwikkelen als het (vaak) met vlooien in aanraking komt. Het dier hoeft dan op een gegeven moment nog maar één keer gebeten te worden door een vlo, om daar vervolgens een hele heftige reactie op te krijgen. Dit uit zich dan meestal in jeuk over het hele lichaam (vaak met name boven de staart) waardoor het dier zichzelf overmatig gaat krabben en bijten. Er kunnen dan wondjes en daardoor korstjes ontstaan, die van zichzelf weer jeuk geven waardoor het dier de jeuk zelf in stand houdt. Het kan zelfs zo erg worden, dat het dier slechts één keer per 3 maanden gebeten wordt en wel het hele jaar door zeer ernstige jeuk heeft.
                    <br><br>
                    Deze problemen zijn goed te voorkomen, door uw dier iedere vier weken preventief te behandelen tegen vlooien. Het beste zijn de producten die in de nek worden opgebracht (zogenaamde spot-on pipetten) en niet doordringen door de huid, maar zich verspreiden in de haarzakjes. Een vlo hoeft dan niet eerst te bijten om dood te gaan, maar gaat dood zodra hij op de hond of kat komt. Omdat de vlo niet bijt voordat hij doodgaat is de kans op een allergische reactie nihil.
                    Wij adviseren dan ook om middelen zoals Advantage (voor hond of kat) Advantix (alleen voor de hond) of Frontline combo (voor de kat) te gebruiken.
                    <br><br>
                        <img src="ontvlooiingklein.jpg">
                      Terug naar boven
                    <br><br>
                    <b>Wormen</b>
                    <br><br>
                    Veel mensen denken dat hun hond of kat geen wormen heeft, omdat ze die nooit zien in de ontlasting. Helaas is dit een misvatting. Hele wormen zult u namelijk bijna nooit tegenkomen in de ontlasting van uw dier. Het enige wat in de ontlasting zit zijn de wormeneitjes en deze zijn met het blote oog niet waar te nemen. Pas als het dier een flinke wormenbesmetting te pakken heeft kunt u soms wormen tegenkomen, bijvoorbeeld in braaksel. Tegen die tijd heeft het dier al flink last van de wormen en kan het bijvoorbeeld al afgevallen zijn door een tekort aan voedingsstoffen. Beter is het dus om deze situatie te voorkomen.
                    <br><br>
                    Een tweede veelgehoorde misvatting is dat een kat geen wormen zou kunnen oplopen als hij of zij niet buiten komt. Helaas is het zo dat wormeneitjes ook door uzelf meegenomen kunnen worden naar binnen, bijvoorbeeld onder uw schoenen, aan uw jas, etc. Ook in potgrond kunnen wormeneitjes zitten. Daarom is het advies voor binnen- en buitenkatten hetzelfde.
                    <br><br>
                    Ook is er inmiddels aangetoond dat wormeneitjes in de omgeving (zandbak, tuin, gras) een rol spelen bij de ontwikkeling van astma bij jonge kinderen. Vanuit de EU wordt daarom geadviseerd om honden en katten vier keer per jaar te ontwormen.
                    Er zijn veel ontwormingsmiddelen op de markt. Niet alle ontwormingsmiddelen zijn helaas even effectief. Hoe nieuwer het middel hoe effectiever, omdat er dan nog veel minder resistentie is. Resistentie betekent dat een deel van de wormenpopulatie niet meer gevoelig is voor het middel. Door deze ontstane resistentie doden middelen die al veel langer op de markt zijn veel minder wormen dan middelen die minder lang op de markt zijn.  Daarnaast zijn de nieuwere middelen vaak veiliger dan de oudere middelen. Wilt u zeker weten dat u goed ontwormt? Kies dan voor een middel als Milbemax (tabletten voor hond en kat), of Profender (spot-on pipetten voor de kat). Zorg er daarnaast voor dat u niet onderdoseert! Dit werkt resistentie in de hand. Zorg dat u het gewicht van uw dier weet en pas de dosering hierop aan. Rondt hierbij nooit af naar beneden!
                    Heeft u thuis geen weegschaal, of lukt het niet uw dier hierop te wegen? Bel dan gerust voor een weegafspraak. Dit is gratis en kan meestal tussen de afspraken door plaatsvinden. Tevens kunt u altijd bij de assistente terecht voor uitleg over de juiste dosering of meer informatie over de ontwormingsmiddelen.
                    <br><br>
                    <img src="ontwormingklein.jpg">
                      Terug naar boven
                    <br><br>
                    <b>Teken</b>
                    <br><br>
                    Over de behandeling tegen teken bestaat nog wel eens wat onduidelijkheid. Is het nu wel of niet nodig om teken te bestrijden? En waarom zie ik soms nog steeds teken terwijl ik mijn dier wel tegen teken behandel?
                    Eigenlijk is het erg dierspecifiek of het wel of niet nodig is om preventief te behandelen tegen teken. Komt uw dier vaak op plekken waar teken zitten? Dan is het erg verstandig om uw dier te beschermen tegen teken. Heeft uw dier zonder dat u tegen teken behandelt, nooit een teek? Dan kunt u ervan uit gaan dat uw dier (op dit moment) niet op plekken komt waar teken zitten. Tekenbestrijding is dan niet per se nodig.
                    We kunnen er op dit moment nog vanuit gaan dat er in de winter geen (of in ieder geval zeer weinig) teken zijn. Het tekenseizoen loopt op dit moment van maart tot en met oktober. Buiten deze maanden is het meestal niet nodig om een tekenbestrijdingsmidden te gebruiken.
                    Het kan erg frustrerend zijn als u ziet dat uw dier, ondanks dat u tegen teken behandelt, toch een (of meerdere) teken heeft. Meestal zijn dit kleine, nog niet volgezogen teken. Dit heeft ermee te maken dat het middel waar vaak mee behandeld wordt, Frontline Combo, de teek pas kan doden als hij heeft gebeten. Het voorkomt dus niet dat de teek aanhecht, maar dood de teek wel korte tijd hierna. De teek zal daarom ook binnen 24-48 uur van uw dier verdwijnen. Omdat teken ook puur door hun aanwezigheid irritatie kunnen veroorzaken, is het alsnog aan te raden de teek te verwijderen zodra u deze tegenkomt. Meestal zult u ook zien dat deze teek door de werking van het middel al enigszins versuft is, of zelfs al dood is. Teken die binnen 24-48 uur na aanhechten verwijderd worden, zullen over het algemeen ook geen nare ziektes overbrengen.
                    Voor de hond is er inmiddels een nieuw middel op de markt, Advantix, wat net als Frontline Combo een combinatiepreparaat is tegen vlooien en teken. Het grote verschil tussen deze twee middelen, is dat Advantix het eerste middel is dat voorkomt dat de teek bijt. De teek zal dus in de meeste gevallen niet eens aanhechten, wat een hoop irritatie scheelt voor zowel u als uw hond. Helaas is het zelfs bij dit middel zo, dat een heel enkele keer een teek toch zal aanhechten. In dat geval blijft het dus het advies om de teek zodra u hem ziet, te verwijderen.
                    <br><br>
                    Let echter op, de werkzame stof Permethrine in Advantix is giftig voor katten! Behandel dus nooit uw kat met Advantix, of andere preparaten waar deze stof in zit. Het beste middel tegen teken bij de kat is dus nog steeds Frontline Combo. 
                    <br><br>
                    Ondanks alles toch een teek gesignaleerd? Verwijderen gaat het makkelijkst met een tekenpincet, of een 'tekendraaier'. Er zijn verschillende soorten op de markt, welke voor u het beste werkt is een kwestie van uitproberen. Zorgt u ervoor dat u in geval van een pincet, deze zo ver mogelijk over de teek heen zet. De bek van de pincet zet u dus zo dicht mogelijk op de huid. Bij een tekendraaier schuift u het 'koevoet-uiteinde' zo dicht mogelijk tegen de huid aan om de teek. Vervolgens draait u de pincet of draaier rond, zonder te trekken. U zult zien dat de teek na een paar omwentelingen vanzelf loslaat. Controleer indien mogelijk of de teek 'compleet' is en of er niks in de huid is achtergebleven. Ontsmet het wondje met een klein beetje medische alcohol, spiritus, of vloeibare betadine op een watje.
                    Er zijn nogal wat verschillende adviezen over hoe je een teek zou moeten verwijderen. Tegenwoordig wordt steeds vaker geadviseerd om de teek gewoon recht uit de huid te trekken. Het nadeel hiervan is wel dat als je de teek niet voldoende dicht op de huid vastpakt, de teek dan makkelijker kapot gaat. Dit verhoogt het risico op ziekteoverbrenging. Als het wel lukt om de teek voldoende dicht op de huid vast te pakken, zal het verwijderen door te trekken waarschijnlijk weinig extra risico met zich meebrengen. Wij geven als praktijk echter de voorkeur aan het verwijderen door te draaien, omdat uit ervaring is gebleken dat dit voor veel mensen de makkelijkste manier is.
                    <br><br>
                    Wat u in ieder geval nooit moet doen, is de teek voor het verwijderen 'verdoven', verbranden, of op andere wijze irriteren. Dit vergroot juist het risico op overbrenging van ziektes. Ontsmetten doet u te allen tijde pas als de volledige teek is verwijderd uit de huid.
                    <br><br>
                    Terug naar boven 
                    <br><br>                                                      <br><br>
    
    
          <h3>Entingen</h3><br><br>
                    In Nederland is al een tijdje geleden een uitbraak van het dodelijke Kattenziekte-virus geconstateerd. Eerst vooral in Spijkenisse en omgeving, maar sinds februari dit jaar heeft dit zich uitgebreid richting oost. Zo is het onlangs geconstateerd in de regio Utrecht. De enige manier om uw kat tegen deze virusziekte te beschermen is middels een vaccinatie. Hoe meer katten er gevaccineerd worden, hoe kleiner tevens de kans op verspreiding wordt. Lees <a href="http://nieuws.nl/algemeen/20140226/Epidemie-van-dodelijke-kattenziekte-dreigt-voor-regio-Utrecht/">hier</a> meer.
                    <br><br>
                    De meeste mensen vinden het vanzelfsprekend dat wij mensen worden geënt tegen een aantal ziektes. Waarom dan niet ook onze dieren deze bescherming bieden? Honden en katten, maar ook konijnen en fretten kunnen op deze manier meer weerstand bieden tegen de ziektes waarmee ze in contact komen. 
                    <br><br>
                    Sommige eigenaren geven aan dat ze hun dier niet enten omdat deze toch niet buiten komt. Helaas is het een hardnekkig misverstand dat enten dan niet nodig zou zijn. Vaak wordt gedacht dat dieren dan niet in contact kunnen komen met ziektekiemen. Dat is echter niet het geval. Ook u kunt deze ziektekiemen meenemen naar binnen, aan uw kleren, uw handen, of onder uw schoenen. Natuurlijk is de kans kleiner dan als het dier buiten komt en zelf in aanraking komt met andere dieren. Maar het feit dat ze zelf niet in aanraking komen met andere dieren, zorgt er tevens voor dat ze geen weerstand opbouwen tegen deze ziektes. Als er dan wel een ziekte mee wordt genomen naar binnen, hebben ze minder afweer en worden ze meestal juist zieker dan hun soortgenootjes die wel buiten komen. Ons advies is dan ook om een dier altijd te enten, ongeacht of hij of zij buiten komt of niet. 
                    <img src="entenklein.jpg">
                    <br><br>
                    Vaak horen we ook de reden dat het dier 'al zo oud is', dus dat enten dan geen nut meer zou hebben. Ook dit is niet waar. Juist oudere dieren hebben meer behoefte aan extra weerstand en dus juist extra baat bij enten. 
                    <br><br>
                    Sommige mensen vinden enten gewoonweg te duur. Uw dier is echter al geënt tegen de belangrijkste ziektes voor minder dan 5 euro per maand! Daarnaast wordt ieder dier tijdens de enting volledig nagekeken en kunnen zo afwijkingen een stuk eerder aan het licht komen. Hoe eerder iets ontdekt wordt, hoe beter het vaak behandeld kan worden en hoe lager de kosten hiervan dan ook zijn. 
                    <br><br>
                    Zoals u hieronder kunt lezen kan er met de entingen het beste al begonnen worden vanaf jonge leeftijd.
                    <br><br>
                <b>Hond</b>
                    <br><br>
                    Bij puppies wordt de eerste enting gegeven rond 6 weken leeftijd, dit is de eerste bescherming tegen Hondenziekte en Parvo. Bij goede fokkers wordt deze dus al gegeven voordat het hondje bij u komt. Vraag daarom altijd om het paspoortje als u een hondje aanschaft. De tweede enting, tegen Parvo en de ziekte van Weil, wordt meestal gegeven rond 9 weken leeftijd. Ons advies is om op dat moment tevens de eerste enting te geven tegen Kennelhoest. Kennelhoest is één van de meest voorkomende hondenziektes en komt vooral voor op plekken waar veel honden bij elkaar zijn zoals in een kennel (vandaar ook de naam), maar bijvoorbeeld ook bij een puppycursus. Vandaar dat wij deze vroege enting hiertegen adviseren. De derde enting is de cocktailenting tegen Hondenziekte, Parvo, Parainfluenza, Leverziekte en de ziekte van Weil, deze wordt gegeven rond 13 weken leeftijd. Hierna heeft de pup zijn basisentingen gehad en is hij goed beschermd tot zijn eerste verjaardag.
                    Rond deze eerste verjaardag krijgt u een oproep voor de eerste jaarlijkse check. Tijdens deze check wordt met u een vervolg entschema besproken, afgestemd op uw wensen en de individuele risico's die uw hond kan lopen. Denk hierbij ook aan eventuele extra entingen tegen Rabiës (als u bijvoorbeeld naar het buitenland reist met uw hond) of Kennelhoest. 
                    <br><br>
                    Ook belangrijk om te weten: veel pensions hebben hun eigen regels wat entingen betreft. Bent u van plan uw hond tijdens vakantie of andere afwezigheid naar een pension of kennel te brengen? Informeer dan tijdig bij dit pension of deze kennel welke (aanvullende) regels zij hanteren. Wij adviseren in ieder geval de enting tegen Kennelhoest, in verband met het hogere risico hierop in een kennel/pension.
                    <br><br>
                <b>Kat</b>
                    <br><br>
                    Bij kittens wordt meestal aangehouden dat de eerste enting, tegen kattenziekte en niesziekte, wordt gegeven op een leeftijd van 9 weken. Deze enting moet eenmaal herhaald worden om zijn volledige werkzaamheid te verkrijgen, deze herhaling wordt meestal gegeven rond de 13 weken leeftijd. Hierna volstaat één enting per jaar. Aangezien de door ons gebruikte enting tegen kattenziekte inmiddels drie jaar werkzaam is hoeft deze niet jaarlijks herhaald te worden. De niesziekte enting is één jaar werkzaam en zal dus wel jaarlijks herhaald moeten worden om uw kat optimaal te beschermen. Doordat wij precies in ons systeem kunnen nakijken welke enting uw kat de jaren ervoor heeft ontvangen hoeft u dit zelf niet bij te houden. 
                    <img src="entingpotjesklein.jpg">
                    <br><br>
                    Bent u van plan om uw kat tijdens vakantie of afwezigheid naar een pension te brengen? Informeer dan tijdig bij dit pension of zij naast de standaard enting nog aanvullende entingen verplichten. Er zijn namelijk steeds meer pensions die de enting tegen Bordetella (zogenaamde Bb-enting) verplichten. Dit is een losse enting, die niet standaard gegeven wordt als u met uw kat komt voor de jaarlijkse controle en inenting. Tevens is een bewijs van enting verplicht, dit kan een entboekje of paspoortje zijn. Vergeet deze dus niet mee te nemen naar de dierenarts. Heeft u nog geen entboekje of paspoortje? Dan kunt u tijdens dit bezoek een paspoortje laten aanmaken door de assistente.
                    <br><br>
                <b>Konijn</b>
                    <br><br>
                    Konijnen kunnen vanaf een leeftijd van 5 weken geënt worden tegen Myxomatose en RHD (ook wel VHS genoemd).
                    Sinds kort hebben wij de nieuwste konijnenentstof in huis. Het betreft Nobivac Myxo-RHD®. Deze entstof geeft een heel jaar bescherming tegen deze twee ziektes. De vaccins die voorheen werden gebruikt werkten beduidend korter, zodat uw konijn twee keer per jaar gevaccineerd moest worden om voldoende bescherming te krijgen. Daarnaast werden er twee prikjes per keer gegeven. Dankzij Nobivac Myxo-RHD® kan men met slechts één prikje een heel jaar vooruit, bovendien geeft het de beste bescherming en wordt het voor elk konijn individueel aangemaakt.
                    <br><br>
                    De totale entingskosten per konijn per jaar zullen nu dus aanzienlijk lager uitvallen!!
                    <br><br>
                    Als u een afspraak maakt met uw konijn wordt deze uiteraard ook nu weer goed nagekeken alvorens het dier wordt ingeënt.
                    <br><br>
                <b>Fret</b>
                    <br><br>
                    Ook fretten kunnen geënt worden tegen Hondenziekte. Deze ziekte is zeer gevaarlijk voor fretten en verloopt bijna altijd dodelijk. Het advies is om een frettenpup voor het eerst te enten op een leeftijd van 9 weken. Deze enting moet worden herhaald op een leeftijd van 14 weken. Hierna is één keer per jaar enten voldoende. Omdat lang niet alle entingen veilig zijn voor fretten, gebruiken wij alleen de entstof Nobivac Puppy DP®. Deze enting wordt ook geadviseerd door stichting 'De Fret' en de Faculteit Diergeneeskunde.
                    <br><br>
                    Wilt u weten of uw dier weer toe is aan een enting? Of wilt u een afspraak maken voor een enting? Neemt u dan gerust contact op met onze assistentes.
                    <br><br>
        
          <h3>Castratie en sterilisatie</h3><br><br>
                    
                    Bijna iedereen die besluit een kat of hond aan te schaffen komt een keer voor de vraag te staan: Laten we hem of haar wel of niet 'helpen'? Ook bij andere huisdieren zoals konijnen, cavia's of fretten kan deze vraag spelen.
                    <br>Iedereen is het er wel mee eens dat de asiels te vol zitten. Maar toch zijn er genoeg mensen die dolgraag een keer 'een nestje willen nemen'. Wat uw standpunt hierin ook is, laat u in ieder geval goed voorlichten over de voor- en nadelen.
                    <br><br>
                    Als het eenmaal duidelijk is dat er niet gefokt gaat worden met uw huisdier, is het bij de kat en de hond sowieso aan te raden het dier te laten castreren. We gebruiken in dit geval de term 'castreren' omdat steriliseren bij dieren gewoonlijk niet gedaan wordt. Steriliseren betekent namelijk het onderbreken van de ei- of zaadleiders, zonder dat er daarbij iets wordt weggenomen. Bij zowel mannelijke als vrouwelijke dieren wordt er in de praktijk echter wel iets weggenomen, respectievelijk de zaadballen (testikels) en de eierstokken (ovaria). In dat geval spreekt men officieel van castratie. In de volksmond wordt er bij poesjes en teefjes echter nog altijd gesproken van sterilisatie.
                    <br><br>
                    Definitieve castratie van honden en katten heeft veel voordelen en slechts weinig nadelen. Graag zetten wij deze voor u op een rijtje.
                    <br><br>
                    <u>Nadelen:</u>
                    <br><br>
                    <ul>
                        <li>Er moet een ingreep worden gedaan.</li>
                        <li>Er zitten kosten aan verbonden.</li>
                    </ul>
                    <br><br>
                    <u>Voordelen:</u>
                    <ul>
                     <li>Het vrouwelijke dier wordt niet meer loops/krols. Dit scheelt stress bij zowel het dier als de eigenaar. We horen regelmatig van eigenaren dat ze helemaal gek worden van hun krolse poes, of dat hun loopse teef is weggelopen.</li>
                     <li>In geval van de reu: gedragsproblemen die ontstaan door de hormonen (tegen mensen en meubels oprijden, agressief gedrag, achter loopse teven aan gaan) verdwijnen.</li>
                     <li>In geval van de kater: de neiging om te sproeien verdwijnt (indien men op tijd castreert!), de neiging om te vechten vermindert, dus minder bijt en krabwonden met bijbehorende dierenartskosten.</li>
                     <li>Nooit meer per ongeluk een nestje met de bijbehorende zorgen, kosten en problemen om de kittens of pups kwijt te raken.</li>
                     <li>Vrouwelijke dieren hebben minder kans op tumoren van de melkklieren en baarmoederontsteking. Beide aandoeningen lopen helaas meer dan eens fataal af.</li>
                     <li>Reutjes hebben minder kans op een vergrote prostaat, al dan niet veroorzaakt door een tumor.</li>
                    </ul>
                    <b>Tijdelijke castratie van honden en fretten</b>
                    <br><br>
                    Naast definitieve castratie is het tegenwoordig ook mogelijk reutjes en rammetjes (mannelijke fretten) tijdelijk te castreren. Dit houdt in dat er door middel van een naald een implantaat onder de huid wordt geplaatst. Qua ingreep is dit te vergelijken met het injecteren van een identificatiechip. Dit implantaat geeft gedurende een periode van een half jaar tot een jaar (bij honden) of zestien maanden tot zelfs vier jaar (bij fretten) een voortdurende lage dosering hormonen af dat effect heeft op de productie van de geslachtshormonen. Dit heeft als gevolg dat het mannelijke dier in die periode onvruchtbaar is. Het implantaat lost langzaam op en hoeft dus niet verwijderd te worden. Na de werkzame periode keert de vruchtbaarheid weer terug. Het is een goede manier om te ontdekken of castratie wel of geen oplossing zou zijn voor de 'problemen' die u met uw dier ervaart, of als u nog twijfelt over een eventueel nestje.
                    <br>
                    Van te voren is echter niet te bepalen hoe lang het implantaat bij uw dier zal werken. Dit is afhankelijk van de individuele gevoeligheid van het dier.
                    <br><br>
                    Het is altijd mogelijk uw vragen omtrent het wel of niet castreren van uw huisdier aan onze dierenartsen voor te leggen. Zij kunnen u adviseren over de mogelijkheden voor uw dier.
                    <br><br>
                    Natuurlijk is het ook mogelijk en in veel gevallen nuttig om andere dieren te castreren, zoals konijnen, cavia's, etc. Wilt u meer informatie? Neem gerust contact met ons op.
                    <br><br>
    
          <h3>Chippen</h3><br><br>
                    Regelmatig worden we gebeld door eigenaren die hun dier als vermist opgeven. Helaas zijn nog altijd veel van deze dieren niet gechipt. Een chip vergroot de kans op het terugvinden van een vermist dier gigantisch. Wat houdt chippen precies in?
                    <br><br>
                    Bij het chippen wordt er een electronische chip ter grootte van een rijstkorrel onder de huid van uw dier ingebracht. De naald die voor deze injectie wordt gebruikt is iets dikker dan een naald die bij een enting wordt gebruikt. Het dier heeft hier doorgaans niet heel veel meer last van dan van de enting zelf. Het plaatsen van de chip kan dan ook tijdens een normaal consult gedaan worden, bijvoorbeeld tijdens een enting. Ook kan ervoor gekozen worden de chip te plaatsen tijdens de castratie van het dier, of een andere operatieve behandeling.
                    <img src="chipklein.jpg">
                    Nadat de chip is ingebracht worden de gegevens van de chip en uw huisdier doorgegeven aan de Nationale Databank Gezelschapsdieren. Zij schrijven uw dier in in de databank. Binnen drie weken ontvangt u van de databank een mutatieformulier en bewijs van inschrijving. Uw dier staat nu geregistreerd.
                    <br><br>
                    Als uw dier onverhoopt vermist raakt en iemand uw dier vindt zal deze persoon er hoogstwaarschijnlijk mee naar een dierenarts, dierenambulance of asiel gaan. Alle drie de instanties hebben een chiplezer waarmee ze controleren of uw dier een chip heeft. Omdat dit het geval is, wordt via de databank achterhaald dat het om uw dier gaat en neemt men contact met u op. Uw dier is dan gelukkig weer snel bij u terug.
                    <br><br>
                    Zou uw dier echter niet gechipt zijn, dan heeft men slechts de beschrijving van het dier waar men wat mee kan. Er zijn echter veel mensen met een 'cyperse kat', een 'bruin-witte Jack Russel' of een 'rode kater'. Een chipnummer is uniek en geeft geen mogelijkheid tot twijfel. Het voordeel van de chip boven het gebruik van een halsbandje met penning of adreskokertje is dat de chip nooit kan kwijtraken en ook totaal niet gevaarlijk is voor uw dier. Ondeugdelijke halsbandjes kunnen afknellen, een kat kan er met zijn pootje tussen komen te zitten in een poging het bandje af te krijgen, etc. Goede halsbandjes zijn erop gericht dit soort risico's te verminderen, maar gaan daardoor (veiligheidshalve) wel sneller los waardoor uw dier nog steeds rondloopt zonder herkenningsmiddel.
                    <br><br>
                    Inmiddels is het bij veel dierenverzekeringen ook verplicht om het dier te laten chippen om fraude te voorkomen. Deze kosten worden (afhankelijk van de verzekering) meestal wel vergoed.
                    <br><br>
                    Tevens is het vanaf 1 april 2013 in Nederland verplicht om 'nieuwe' honden te laten chippen. Dit geldt voor pups die op of na 1 april 2013 geboren worden, maar ook voor honden die op of na deze datum worden geïmporteerd. Beiden moeten binnen 7 weken worden gechipt en geregistreerd.
                    <br><br>
                    Lees tevens onder '<a href="http://www.dierenkliniekdebeer.nl/vermist.html">vermist</a>' wat u kunt doen als uw dier onverhoopt vermist wordt. Hier kunt u ook lezen wat u moet doen als u een dier vindt.
                    <br><br>
    <h2>Voeding</h2><br>
            Een goede voeding is van levensbelang, niet alleen voor mensen, maar natuurlijk ook voor (huis)dieren. Inmiddels zijn er zoveel soorten voer op de markt dat veel consumenten door de bomen het bos niet meer zien. Uitleg over de verschillende soorten voeders, wat een dier wel en niet nodig heeft en waarom, leest u op de pagina's onder het kopje voeding.
            <br><br>
            Wilt u een advies wat meer toegespitst is op uw individuele huisdier, neem dan gerust contact op met onze assistentes, of bezoek ons assistentespreekuur.
        <h3>Hond</h3><br><br>
                    Voeding voor honden kun je tegenwoordig op verschillende plekken kopen. Bij de dierenarts, in de dierenspeciaalzaak, maar ook in de supermarkt is er tegenwoordig hondenvoeding te vinden. Welke moet je als hondeneigenaar nu kiezen?
                    <br><br>
                    Eigenlijk zou je kunnen zeggen dat als er 'volledige voeding' op de zak staat, je te maken hebt met voeding waar alle benodigde voedingsstoffen in de juiste hoeveelheden in zitten. Dat betekent dus dat uw hond voldoende heeft aan alleen deze voeding en er geen andere zaken naast hoeft te krijgen behalve water. Maar waarom zit er dan zoveel prijsverschil tussen de voeders? Is goedkoop duurkoop? Of verdienen de fabrikanten van de duurdere merken gewoon meer aan het voer? In dit stukje leggen we uit wat globaal gezien de verschillen zijn.
                    <br><br>
                    <u>Ik zie dat er behalve vlees ook andere dingen in het voer zitten, is mijn hond geen carnivoor?</u><br>
                    Nee, strikt gezien is uw hond geen echte carnivoor. De voorvader van de hond, de wolf, eet naast het vlees van zijn prooidieren tevens de maag en maaginhoud op. Deze maaginhoud bevat voornamelijk plantaardig materiaal. Zou je een hond alleen maar vlees geven, dan bouwt hij tekorten op. Ook met de pot mee laten eten is geen ideale situatie, wij mensen hebben immers een heel ander voedingspatroon dan de hond nodig heeft. Zo kunnen ze een tekort aan bijvoorbeeld eiwitten, vitaminen en mineralen krijgen en krijgen ze vaak teveel vetten binnen. De hoofdmaaltijd van uw hond dient dus altijd te bestaan uit voeding speciaal voor de hond, waarop vermeld staat dat het 'volledige voeding' is.
                    <br><br>
                    <u>Waarom kosten sommige merken zoveel meer dan andere merken?</u><br>
                    De merken waarvan het voer duurder is, hebben vaak meer kosten gemaakt met het doen van onderzoek naar bijvoorbeeld de eigenschappen van de voeding en de juiste samenstelling. Ze gebruiken meestal hoogwaardigere grondstoffen en minder 'vulmateriaal'. Je hoeft meestal minder van het voer te geven per dag, omdat het dier van ieder brokje bijna alles kan 'gebruiken', er zitten weinig onbruikbare stoffen in. Dit betekent meteen dat de hond van dit voer over het algemeen minder ontlasting zal produceren dan van goedkopere voedingen.
                    Deze hoogwaardige grondstoffen zijn vanzelfsprekend duurder, daarnaast zit aan het onderzoek ook een prijskaartje. Dit is terug te zien in de kiloprijs. Wat echter niet vergeten moet worden, is dat een deel van deze kosten terugverdiend worden doordat u dus minder hoeft te voeren.
                    <br><br>
                    <u>Is goedkoop voer slecht voor mijn hond?</u><br>
                    Nee, dit kun je niet zo duidelijk stellen. Wel kan het zijn dat uw hond het op het ene voer veel beter doet dan op het andere voer. Wij hebben zelf de ervaring dat honden het vaak het beste doen op hoogwaardige voeders. Maar dat wil niet zeggen dat àlle honden het minder goed doen op goedkopere voeders. Er zijn ook honden die zonder problemen oud worden op voer van de supermarkt. Maar zodra er eenmaal problemen zijn die verband kunnen houden met voeding (denk hierbij aan vachtproblemen, maagdarm-problemen, allergieën, etc.), zien wij dat deze vaak al een stuk verbeteren zodra er wordt overgestapt op een hoogwaardigere voeding.
                    <br><br>
                    <u>Waarom zijn er per merk ook nog zoveel verschillende soorten?</u><br>
                    Het is u vast wel eens opgevallen: welk merk u ook kiest, daarna moet u ook nog besluiten welk soort voer u neemt. Bijna altijd is er een puppy-variant en een volwassenvariant. Maar regelmatig is er ook nog een senior-variant en wordt er ook nog een onderverdeling gemaakt in het gewicht van de hond. Zo is er voer voor 'small dogs' (kleine honden), 'medium dogs' (middelgrote honden) en 'large dogs' (grote honden). Is dit nu echt allemaal nodig? Dat ligt eraan. Eigenlijk komen we dan weer terug op het stukje over onderzoek naar voeding en behoefte van de hond. Niemand vindt het raar als we zeggen dat een pupje een andere voedingsbehoefte heeft dan een hond van 16 jaar oud. Dus het gebruik van een puppy-voeding voor een pupje vindt iedereen vaak nog wel logisch. Hierin zitten immers meer eiwitten, dit zijn de bouwstoffen die het pupje nodig heeft om te kunnen groeien.
                    Als er echter te lang doorgegaan wordt met puppy-voer, loopt de hond het risico te snel te groeien (met name bij de grotere rassen), of te dik te worden. Daarom is het advies om tussen een maand of 6 (bij grote rassen) en 1 jaar leeftijd (bij kleine rassen) over te stappen naar volwassen (dit heet vaak 'adult') brokken.
                    Als honden ouder worden, hebben ze steeds minder energie nodig. Ze verbranden minder, zijn vaak wat minder actief en kunnen wat last krijgen van kwaaltjes. Ook dan is het verstandig hier met de voeding rekening mee te houden. Je zou minder kunnen geven, maar dan krijgen ze ook minder van de overige voedingsstoffen binnen, die ze eigenlijk wel in de zelfde mate nodig blijven hebben. Dan kan het zeker verstandig zijn over te stappen naar de 'senior'versie van het merk. Hierin zijn de voedingsstoffen speciaal uitgebalanceerd voor de behoeftes van de oudere hond.
                    Hetzelfde gaat op voor honden van verschillende groottes. Hierboven stond al even het verschil tussen overstappen naar volwassen voeding bij kleinere rassen en grotere rassen. Bij de voeders die onderscheid maken in grootte van de hond of bepaalde rassen, wordt er rekening gehouden met de speciale behoeftes die bij verschillende rassen en groottes bestaan.
                    <br><br>
                    <u>Wat voor voer adviseren jullie?</u><br>
                    Onze ervaring is wel degelijk dat dieren die hoogwaardige voeding krijgen, het beter doen en door hun leven heen gemiddeld genomen minder gezondheidsproblemen ondervinden dan de dieren die goedkopere voeding krijgen. Binnen onze praktijk hebben wij ook een speciale 'gezondheidsvoeding'-lijn van Royal Canin waar wij erg goede ervaringen mee hebben. Deze voeding is alleen bij dierenartsen verkrijgbaar, dus niet bij de dierenspeciaalzaak. Wat dit voer zo bijzonder maakt, is dat het niet alleen inspeelt op wat een dier op dit moment nodig heeft, maar tevens 'vooruit denkt'. Het werkt preventief op bepaalde veel voorkomende aandoeningen waardoor een dier wat op deze voeding staat een grotere kans heeft om langer gezond te blijven.
                    <br><br>
        <h3>Kat</h3><br>
                    Dat hondenvoeding geen kattenvoeding is, dat weten de meeste eigenaren wel. Maar waarom zit er eigenlijk verschil in? Waarom kan de kat niet met de hond mee-eten, of makkelijker nog, waarom eten ze niet gewoon met de pot mee?
                    <br><br>
                    In tegenstelling tot honden, zijn katten verplichte carnivoren. Zij hebben dan ook veel meer eiwitten nodig dan honden, maar hebben daarnaast ook extra behoefte aan bijvoorbeeld taurine, een tekort aan deze stof kan ernstige problemen geven zoals oogproblemen of zelfs hartfalen. Ook voor katten is het daarom belangrijk dat er gekozen wordt voor een volledige voeding, zodat alle voedingsstoffen in de juiste hoeveelheden aanwezig zijn.
                    <br><br>
                    <u>Waarom kosten sommige merken zoveel meer dan andere merken?</u><br>
                    De merken waarvan het voer duurder is, hebben vaak meer kosten gemaakt met het doen van onderzoek naar bijvoorbeeld de eigenschappen van de voeding en de juiste samenstelling. Ze gebruiken meestal hoogwaardigere grondstoffen en minder 'vulmateriaal'. Je hoeft vaak minder van het voer te geven per dag, omdat het dier van ieder brokje bijna alles kan 'gebruiken', er zitten weinig onbruikbare stoffen in. Dit betekent meteen dat de kat van dit voer over het algemeen minder ontlasting zal produceren dan van goedkopere voedingen. Dit kan een stuk schelen in het verbruik van kattengrit.
                    Daarnaast merken wij uit ervaring ook vaak dat ontlasting van katten die een hoogwaardige voeding krijgen minder stinkt.
                    Deze hoogwaardige grondstoffen zijn vanzelfsprekend duurder, daarnaast zit aan het onderzoek ook een prijskaartje. Dit is terug te zien in de kiloprijs. Wat echter niet vergeten moet worden, is dat een deel van deze kosten terugverdiend worden doordat u dus minder hoeft te voeren en uw kat minder kattengrit verbruikt.
                    <br><br>
                    <u>Is goedkoop voer slecht voor mijn kat?</u><br>
                    Nee, dit kun je niet zo duidelijk stellen. Wel kan het zijn dat uw kat het op het ene voer veel beter doet dan op het andere voer. Wij hebben zelf de ervaring dat katten het vaak het beste doen op hoogwaardige voeders. Maar dat wil niet zeggen dat àlle katten het minder goed doen op goedkopere voeders. Er zijn ook katten die zonder problemen oud worden op voer van de supermarkt. Maar zodra er eenmaal problemen zijn die verband kunnen houden met voeding (denk hierbij aan vachtproblemen, maagdarm-problemen, allergieën, etc.), zien wij dat deze vaak al een stuk verbeteren zodra er wordt overgestapt op een hoogwaardigere voeding.
                    <br><br>
                    <u>Waarom zijn er per merk ook nog zoveel verschillende soorten?</u><br>
                    Het is u vast wel eens opgevallen: welk merk u ook kiest, daarna moet u ook nog besluiten welk soort voer u neemt. Bijna altijd is er een kitten-variant en een volwassenvariant. Maar regelmatig is er ook nog een senior-variant en soms wordt er ook nog een onderverdeling gemaakt in het ras, of de leefomstandigheden van uw kat. Zo zijn er voeders speciaal voor binnenkatten, actieve katten en bepaalde raskatten. Is dit nu echt allemaal nodig? Dat ligt eraan. Eigenlijk komen we dan weer terug op het stukje over onderzoek naar voeding en behoefte van de kat. Niemand vindt het raar als we zeggen dat een kitten een andere voedingsbehoefte heeft dan een kat van 18 jaar oud. Dus het gebruik van een kitten-voeding voor een kitten vindt iedereen vaak nog wel logisch. Hierin zitten immers meer eiwitten, dit zijn de bouwstoffen die het kitten nodig heeft om te kunnen groeien.
                    Als er echter te lang doorgegaan wordt met kitten-voer, loopt de kat het risico te dik te worden. Daarom is het advies om rond de zes tot acht maanden leeftijd over te stappen naar (jong-)volwassen (dit heet vaak '(young-)adult') voer. Bij katten valt dit vaak samen met de castratie/sterilisatie, waarna de voedingsbehoefte van uw kat sowieso verandert. Het overstappen naar een (jong-)volwassen voer kan het risico op overgewicht flink beperken.
                    Als katten ouder worden, hebben ze steeds minder energie nodig. Ze verbranden minder, zijn vaak wat minder actief en kunnen wat last krijgen van kwaaltjes. Ook dan is het verstandig hier met de voeding rekening mee te houden. Je zou minder kunnen geven, maar dan krijgen ze ook minder van de overige voedingsstoffen binnen, die ze eigenlijk wel in de zelfde mate nodig blijven hebben. Dan kan het zeker verstandig zijn over te stappen naar de 'senior'versie van het merk. Hierin zijn de voedingsstoffen speciaal uitgebalanceerd voor de behoeftes van de oudere kat.
                    Hetzelfde gaat op voor katten met verschillende leefomstandigheden. Bij de voeders die onderscheid maken in activiteit (wel of niet naar buiten?) van de kat of bepaalde rassen, wordt er rekening gehouden met de speciale behoeftes die bij verschillende rassen en leefomstandigheden bestaan.
                    <br><br>
                    <u>Wat voor voer adviseren jullie?</u><br>
                    Onze ervaring is wel degelijk dat dieren die hoogwaardige voeding krijgen, het beter doen en door hun leven heen gemiddeld genomen minder gezondheidsproblemen ondervinden dan de dieren die goedkopere voeding krijgen. Binnen onze praktijk hebben wij ook een speciale 'gezondheidsvoeding'-lijn van Royal Canin waar wij erg goede ervaringen mee hebben. Deze voeding is alleen bij dierenartsen verkrijgbaar, dus niet bij de dierenspeciaalzaak. Wat dit voer zo bijzonder maakt, is dat het niet alleen inspeelt op wat een dier op dit moment nodig heeft, maar tevens 'vooruit denkt'. Het werkt preventief op bepaalde veel voorkomende aandoeningen waardoor een dier wat op deze voeding staat een grotere kans heeft om langer gezond te blijven.
                    <br><br>    
        <h3>Konijn</h3><br>
                    Voor ieder dier is voeding vanzelfsprekend een eerste levensbehoefte, voor het konijn is dat niet anders. Het is zelfs zo, dat de meest voorkomende problemen bij konijnen samenhangen met de voeding. Veel problemen kunnen dus ook voorkomen worden door de juiste voeding te geven.
                    <br><br>
                    <u>Gemengd voer of homogeen voer?</u><br>
                    Veel konijnen krijgen gemengd konijnenvoer, dit betekent dat er veel verschillende korreltjes en zaadjes in zitten. Dit ziet er leuk uit en veel mensen denken dat deze afwisseling goed is voor het konijn. Helaas kan het bij verkeerd gebruik juist problemen geven. Bij dit voer is het namelijk erg belangrijk dat het konijn alle bestanddelen goed eet en dus niet kieskeurig is. Vaak merken wij echter, dat het konijn eerst de lekkere dingen eruit eet en pas als allerlaatst de dingen die hij wat minder lekker vindt. Dit zou geen probleem zijn als hij uiteindelijk wel alles opeet, maar hier zit vaak het probleem. Veel eigenaren vinden het sneu dat het bakje bijna leeg is en vullen het daarom bij met nieuw voer. Het konijn eet dan vervolgens weer alleen de lekkere dingen op en laat de andere dingen liggen. Op die manier is het voer dus niet meer volledig en kunnen er tekorten optreden. Hierdoor kan bijvoorbeeld diarree ontstaan, of andere maagdarm problemen. Eigenlijk zou u als eigenaar dus ervoor moeten zorgen dat het bakje pas weer gevuld wordt, als alles op is. Alleen dan krijgt het konijn met gemengd voer ook daadwerkelijk alles binnen wat hij nodig heeft.
                    <br><br>
                    Nog beter is het, om over te stappen op een konijnenvoer met een homogene samenstelling (zogenaamd 'gepelleteerd' voer). Dit betekent dat alle brokjes er hetzelfde uitzien en ieder brokje dezelfde samenstelling heeft. Het konijn kan zo niet selectief eten en krijgt alles in de juiste samenstelling binnen.
                    <br><br>
                    <u>Waarom is overgewicht zo slecht?</u><br>
                    We zien helaas ook nog steeds veel konijnen die problemen krijgen doordat ze te dik zijn geworden. Zoals u wellicht weet eet een konijn de eerste ochtendontlasting direct vanuit de anus op. Hierin zitten belangrijke bestanddelen die het konijn als het ware 'hergebruikt'. Een te dik konijn kan vaak niet meer bij zijn eigen anus komen, waardoor het opeten van deze ontlasting niet lukt. Naast het feit dat het konijn zo belangrijke voedingsstoffen misloopt, plakt deze ontlasting vaak ook nog aan het kontje vast omdat het van zichzelf wat plakkeriger is. Dit kan het konijn zelf niet schoonmaken, hij kan er immers niet bij. Met name in het voorjaar en de zomer kan dit erg vervelende gevolgen hebben. Het gebeurt namelijk meer dan eens, dat er door vliegen eitjes gelegd worden in deze aangekoekte ontlasting, waardoor er een madenprobleem ontstaat bij het konijn. Dit is helaas in veel gevallen dodelijk.
                    <br><br>
                    <u>Hooi als hoofdvoer: zo voorkomt u overgewicht!</u><br>
                    Maar hoe zorg je er dan voor dat het konijn niet te dik wordt? Allereerst is het belangrijk om te weten dat hooi het eigenlijke hoofdvoedsel is voor konijnen. Veel mensen denken dat de korrels het belangrijkste zijn en het hooi een soort 'bijgerecht' is. Dit is echter andersom. Zorg er dus voor dat het konijn de hele dag door hooi tot zijn beschikking heeft en geef slechts een beperkte hoeveelheid brokjes. Als vuistregel kunt u bij gebruik van konijnenkorrels (het homogene voer waarbij ze niet selectief kunnen eten) aanhouden dat u tussen de 25-40 gram per dag kunt voeren, per kilogram konijn. Waarbij u bij een dik konijn vanzelfsprekend de ondergrens aanhoudt en bij een mager konijn juist de bovengrens. Als voorbeeld: u heeft een konijn van 1,5 kg en deze is te dik. Dan geeft u per dag maximaal 1,5 x 25 gram = ongeveer 37 gram korrels. Heeft uw konijn dit al binnen korte tijd helemaal opgegeten? Kom dan niet in de verleiding om toch meer te geven, maar verdeel het liever over meerdere keren per dag. Let wel, deze hoeveelheden zijn richtlijnen. Kijk ook naar wat er op de zak wordt geadviseerd en kijk vooral ook naar uw konijn, valt hij af of wordt hij juist zwaarder? Voor een meer individueel advies kunt u altijd kosteloos uw konijn tijdens het assistentespreekuur komen wegen. De assistente kan dan met u doornemen wat het voeradvies is voor uw konijn. Het laten afvallen van dieren is niet makkelijk en wij willen u daar graag bij begeleiden.
                    <br><br>
                    Wilt u meer weten over welke soorten voer het beste zijn voor uw konijn? Neem gerust contact op met onze assistentes, of vraag ernaar tijdens de jaarlijkse enting.    
                    <br><br>        
        <h3>Cavia</h3><br>
                    <u>Soorten voer</u><br>
                    Net als voor konijnen zijn er voor cavia's speciale voeders op de markt. Zo is er gemengd caviavoer, homogeen (oftewel 'gepelleteerd') caviavoer en caviavoer met toegevoegd vitamine C. Wat belangrijk is om te weten is dat een cavia die gemengd voer krijgt, dus voer met verschillende soorten brokjes en zaadjes, het risico loopt om te eenzijdig te eten. Veel cavia's zijn kieskeurig en zullen dus eerst het voer eten wat ze lekker vinden. Als het bakje vervolgens te vroeg weer bijgevuld wordt (dus voordat alles op is) zal de cavia wederom de minder lekkere dingen laten liggen waardoor er tekorten kunnen gaan ontstaan. Wij adviseren daarom gepelleteerd caviavoer (dus een voer met 1 soort brokje) te geven.
                    <br><br>
                    <u>Losse vitamine C is belangrijk!</u><br>
                    Zoals de meeste mensen wel weten is vitamine C voor cavia's van levensbelang. Net als mensen kunnen cavia's deze vitamine niet zelf aanmaken. Een tekort aan vitamine C kan onder andere leiden tot problemen met het gebit en tandvlees, gewrichtsproblemen, vermagering, spierzwakte en verlamming. In de meeste voeders speciaal voor cavia's zit extra vitamine C. Hierdoor hebben veel eigenaren het idee dat hun cavia op die wijze voldoende vitamine C binnen krijgt. Helaas is vitamine C erg instabiel. Dit betekent dat als de zak eenmaal aangebroken is, de vitamine C uit het voer verdwijnt. De enige manier om zeker te weten dat uw cavia voldoende vitamine C binnen krijgt per dag, is het geven van extra vitamine C in de vorm van een poeder, of vitamine C tabletten (dit mogen gewone humane tabletten zijn). Het poeder is makkelijk over het voer te strooien. Als u kiest voor tabletten zal u deze de eerste dagen zelf moeten ingeven bij de cavia. Vraag gerust aan de assistente hoe u dit het beste kunt doen. Is de cavia aan de smaak gewend, dan zal hij de tabletten op een gegeven moment zelf uit uw hand gaan opeten.
                    <br><br>
                    <u>Hooi is van levensbelang!</u><br>
                    Net als bij konijnen is het bij de cavia ook erg belangrijk dat hij altijd hooi tot zijn beschikking heeft. Cavia's hebben een hoge vezelbehoefte, hooi hoort dan ook het hoofdbestanddeel te zijn van de dagelijkse voeding. Een cavia die te weinig hooi krijgt heeft grote kans om maag-darm problemen te ontwikkelen.
                    <br><br>
                    Wilt u meer weten over welke voeding u het beste kunt geven aan uw cavia? Bel gerust met de assistente voor meer informatie. Ook kunt u bij ons terecht voor vitamine C in poedervorm, speciaal voor cavia's.
                    <br><br>        
        <h3>Vogel</h3><br>
                    Ook voor vogels is een goede voeding belangrijk. Een mix van zaadjes geeft uw vogel de mogelijkheid om selectief te eten, wat de gezondheid vaak niet ten goede komt. Kiezen voor een hoogwaardige voeding kan veel gezondheidsproblemen voorkomen. Dierenkliniek De Beer heeft er met deze reden voor gekozen om Harrison's Bird Foods te gaan verkopen. Dit hoogwaardige voer bestaat uit één soort korrel, waardoor uw vogel niet meer de mogelijkheid heeft de lekkere dingen eruit te pikken en de rest te laten staan. Daarnaast is het vrij van landbouwgif, schimmels, kunstmatige kleur- en smaakstoffen en conserveringsmiddelen. Vraag onze assistente welke soort voor uw vogel geschikt is. Er is een kleine hoeveelheid voorradig, maar alle andere soorten leveren wij vanzelfsprekend op bestelling. Lees <a href="http://avianhealthcare.com/harrisonsbirdfoods/">hier</a> meer over deze voeding.
                    <br><br>
    <h2>Aandoeningen</h2><br>
            Misschien heeft u net van de dierenarts gehoord dat uw dier een bepaalde aandoening heeft. Of misschien moet uw dier binnenkort een onderzoek ondergaan om te bekijken of hij of zij aan een bepaalde aandoening lijdt. Dan is het fijn om hierover betrouwbare informatie te krijgen. Uw dierenarts heeft u er wellicht al informatie over gegeven, maar wat zei hij of zij nu precies? Het is bekend dat maar een klein percentage van de informatie gegeven tijdens een consult, blijft hangen. Dat is ook niet zo gek, helemaal niet als je net hebt gehoord dat je dier iets mankeert.
            <br>Op dit deel van de site hebben wij informatie gebundeld over de meest voorkomende aandoeningen, als een aanvulling op het consult bij de dierenarts*. Dan weet u beter waar u aan toe bent en dat is alleen maar positief voor u en uw geliefde huisdier!
            <br>Natuurlijk blijft u ook met al uw vragen over de verschillende aandoeningen welkom bij de assistente!
            <br><br>
            *Let op, ga in geen geval naar aanleiding van deze informatie zèlf iets wijzigen in de medicatie of (dieet)voeding van uw dier. Deze informatie is algemeen en niet toegespitst op de individuele behoeftes van uw dier. Als u vermoedt dat uw dier een aandoening heeft, is de eerste stap altijd de dierenarts en niet het internet.
            <br><br>
        <h3>Gebit</h3><br>
                    Net zoals bij mensen, kunnen er bij dieren gebitsproblemen ontstaan. Bijna alle problemen bij honden en katten ontstaan door tandplak- en tandsteenvorming. Tandplak is neerslag van etensresten, slijm en bacteriën. Het is een plakkerig laagje wat zich vormt op de tanden. Indien dit niet verwijderd wordt zal zich dit uiteindelijk omzetten in tandsteen. In tegenstelling tot wat veel mensen denken, is tandsteen niet meer zomaar van de tanden af te poetsen of te knagen. Hoe meer tandsteen zich vormt op de tanden en kiezen van uw dier, hoe meer last uw dier hiervan gaat krijgen. Tandsteen duwt tegen het tandvlees aan en vormt zich ook onder het tandvlees, waardoor het tandvlees gevoelig wordt, gaat ontsteken en uiteindelijk terugtrekt. De wortels van de tanden zijn hierdoor hun bescherming kwijt en kunnen makkelijker aangetast worden, wat uiteindelijk kan leiden tot loszittende tanden. Tanden die eenmaal loszitten door dit probleem, zullen nooit meer vastgroeien en uiteindelijk uitvallen. Honden en katten zijn hard voor zichzelf, u zult als eigenaar dan ook lang niet altijd doorhebben dat er iets speelt. Dit betekent echter niet dat uw dier er geen last van heeft! Ontstoken tandvlees en loszittende tanden en kiezen zijn voor een dier net zo pijnlijk als voor een mens.
                    <br><br>
                    <b>Hoe kunt u dit voorkomen?</b>
                    <br><br>
                    Allereerst door het hoofdvoedsel uit harde brokken (droogvoer) te laten bestaan. Voor de tandgezondheid is het geven van blikvoer af te raden. (Let wel op: in het geval van andere aandoeningen zoals blaas- of nierproblemen, is het niet verstandig helemaal geen blikvoer te geven).
                    Maar zelfs bij een dieet met alleen maar droogvoer, is tandsteen niet helemaal uit te bannen. Vooral bij honden is het over het algemeen goed haalbaar om de tanden te poetsen. Onze ervaring is dat het gebruik van een elektrische tandenborstel ook bij honden goed mogelijk is. Veel honden vinden dit zelfs prettiger dan met een gewone tandenborstel omdat de borstel zelf minder heen en weer bewogen hoeft te worden in de bek. Belangrijk is wel om de hond eerst kennis te laten maken met het geluid van de elektrische borstel, voordat deze in de bek wordt gedaan. Dit om schrikreacties te voorkomen.
                    Het beste effect wordt verkregen als men 1x per dag poetst, maar zelfs als dit slechts 2x per week gedaan zou worden, heeft dit al positieve effecten. Hiervoor zijn speciale tandenborstels en tandpasta in de handel, vraag ernaar bij de assistente.
                    Bij katten is tandenpoetsen wat lastiger aan te leren, maar niet onmogelijk. Vanzelfsprekend is het voor een groot deel afhankelijk van het karakter van de kat. U zou kunnen beginnen met het masseren van de wangen van de kat, op die manier wrijft u met de binnenkant van de wang/lip over de tanden. Dit heeft al een licht poetsend effect en zorgt voor extra speekselvorming, wat positief werkt tegen tandplak. Laat uw kat het toe, dan kunt u een stapje verder gaan door met een gaasje om uw vinger, aan de binnenkant van de wang over de tanden en kiezen te wrijven. Ook hierbij geldt: 1x per dag geeft het beste effect, maar 2x per week is al beter dan niks.
                    Lukt het u niet om de tanden van uw dier te poetsen, dan zijn er nog andere opties. Zo hebben wij voor de hond speciale kauwsticks (Orozyme sticks). Deze sticks bevatten enzymen die de vorming van tandplak en daarmee tandsteen tegengaan. Daarnaast zorgt het kauwen op deze kauwsticks tevens voor een mechanische reiniging van het gebit.
                    Voor honden en katten hebben wij tevens een speciaal gebitsdieet. De brokken van dit dieet zijn groter, zodat uw dier ze zal moeten kauwen. Daarnaast zijn ze zo van structuur, dat als uw dier een brok kapot bijt, deze niet meteen uit elkaar valt. Op die manier schraapt de binnenkant van de brok over de tanden en verwijdert zo tandplak. Hierdoor gaat het de vorming van tandsteen tegen. Dit dieet is een volwaardig dieet, wat betekent dat u het dag in dag uit kunt geven in plaats van het huidige voer. Maar hierbij geldt ook: slechts 2 of 3 dagen per week dit voer in plaats van het huidige voer geeft al goede resultaten.
                    <br><br>
                    <b>Ook belangrijk: gebitscontrole</b>
                    <br><br>
                    Laat het gebit daarnaast regelmatig controleren. Tijdens de jaarlijkse enting wordt bij ons standaard het gebit gecontroleerd door de dierenarts. Deze geeft u vervolgens tips en adviezen, om het gebit van uw dier zo gezond mogelijk te houden. Door het jaar heen kan het natuurlijk zijn dat er problemen ontstaan. Daarom is het goed om zelf ook regelmatig even in de bek te kijken. Waarschuwende signalen zijn:
                    <br><br>
                    <ul>
                        <li>Uit de bek gaan stinken</li>
                        <li>Slechter eten, bijvoorbeeld minder of geen brokjes meer willen eten</li>
                        <li>Met de kop/bek langs dingen gaan schuren (tapijt, bank)</li>
                        <li>Rode randjes langs het tandvlees
                    </ul>
                    <br><br>    
                    Merkt u één of meerdere van bovenstaande signalen op, dan is het belangrijk het gebit te laten controleren. Ziet u rode randjes langs de tanden (rood verkleurd tandvlees), dan is het absoluut aan te raden het gebit van uw dier te laten schoonmaken.
                    <br><br>
                    <b>Wat is er aan te doen als er eenmaal problemen zijn?</b>
                    <br><br>
                    Heeft uw dier last van zijn gebit, bijvoorbeeld door teveel tandsteen en ontstoken tandvlees, dan is het verstandig het gebit door de dierenarts te laten reinigen. Dit wordt onder algehele narcose gedaan. Alle elementen worden mechanisch gereinigd en te ernstig aangetaste elementen (te denken valt dan aan losstaande of deels afgebroken elementen) zullen worden getrokken. Hierna wordt het gebit gepolijst om nieuwe aanhechting van tandplak te vertragen. Hoe eerder er bij problemen voor gekozen wordt een gebit te reinigen, hoe minder pijn een dier ervan zal hebben en hoe lager de kosten zullen zijn. Daarnaast kunnen verwaarloosde ontstekingen in de bek uiteindelijk ook leiden tot andere lichamelijke problemen, zoals nierfalen, hartfalen en bloedvergiftiging.
                    Om deze problemen te voorkomen worden alle gebitsbehandelingen gedaan tijdens een tiendaagse antibioticumkuur.
                    <br><br>
                    <b>Waarom moet de behandeling per se onder narcose?</b>
                    <br><br>
                    Soms horen wij dat mensen zelf tandsteen van de tanden afkrabben met de nagel. Als dat lukt is het voor sommigen moeilijk te begrijpen waarom er een hele behandeling nodig is en dan ook nog eens onder narcose. Het probleem is echter dat, ook al zijn de grote stukken tandsteen weg, het tandsteen wat onder het randje tandvlees zit niet weg te halen is met de nagel. Dit is juist het deel van het tandsteen wat de uiteindelijke problemen geeft, zoals tandvleesontsteking, teruggetrokken tandvlees en uiteindelijk loszittende tanden en kiezen. De enige manier om dit stukje ook te reinigen is een gebitsbehandeling onder narcose.
                    Het is dus niet verkeerd om grote brokken tandsteen met de nagel te verwijderen. Maar houdt in uw achterhoofd dat dit slechts een klein deel van het probleem is. De noodzaak voor een gebitsbehandeling wordt hierdoor niet weggenomen.
                    <br><br>
                    Wilt u meer weten over dit onderwerp? Neemt u dan contact op met onze assistentes.
                    <br><br>
        <h3>Nieren</h3><br>
                    U heeft er vast al eens van gehoord, nierproblemen bij katten en honden. Helaas veelvoorkomend bij vooral katten is de aandoening chronische nierinsufficiëntie oftewel chronisch nierfalen. Maar wat is het nu precies en wat kunnen we ertegen doen? Klik op de vragen hieronder voor de uitgebreide uitleg.
                    <br><br>
                    Wat doen de nieren?<br>
                    Wat is chronische nierinsufficiëntie?<br>
                    Wat kunt u zelf doen aan preventie?<br>
                    Hoe herkent u chronische nierinsufficiëntie?<br>
                    Hoe is chronische nierinsufficiëntie vast te stellen?<br>
                    Hoe kun je chronische nierinsufficiëntie behandelen?<br>
                    Hoe verloopt de ziekte?<br>
                    Wat voor controles zijn belangrijk en hoe verlopen die?<br>
                    Heeft u nog vragen of loopt u tegen problemen aan?
                    <br><br>

                    <b>Wat doen de nieren?</b><br>
                    De belangrijkste taak van de nieren is het filteren van afvalstoffen uit het bloed en deze te concentreren in de urine. Je kunt de nieren zien als een zuiveringsinstallatie van het lichaam. Wanneer deze afvalstoffen, waaronder ureum en creatinine, niet uit het bloed zouden worden gefilterd, dan zouden er snel vergiftigingsverschijnselen ontstaan. Verder zorgen de nieren voor het meer of minder concentreren van de urine en dragen zo bij aan het regelen van de waterhuishouding in het lichaam. Ze houden de hoeveelheid lichaamsvocht op peil (ze regelen het zout/water evenwicht) en daarmee de druk in de bloedvaten. Ook dragen de nieren bij tot de handhaving van het calciumgehalte in het lichaam. Calcium is nodig voor de opbouw van het skelet, maar speelt ook een rol bij de werking van het hart en het zenuwstelsel. De nieren zorgen voor activering van vitamine D en bevorderen de opname door de darmen van calcium uit de voeding. Daarnaast maken de nieren ook nog twee hormonen aan, te weten Renine (bloeddrukregelend hormoon) en Erythropoietine (stimuleert de aanmaak van nieuwe rode bloedcellen door het beenmerg). De nieren behoren tot de meest doorbloede organen in het lichaam. Dagelijks stroomt het totale bloedvolume er meerdere malen doorheen. Door honderdduizenden microscopische filtertjes (Nefronen of nierlichaampjes) wordt het bloed gezuiverd en blijven de afvalstoffen en het overtollige water over als urine, wat uiteindelijk het lichaam verlaat via de blaas. De stoffen die het lichaam wel nodig heeft (onder andere eiwitten oftewel proteïnen) worden weer in het lichaam opgenomen. Wanneer de werking van de nieren over een langere periode geleidelijk afneemt, spreken we van Chronische Nierinsufficiëntie.
                    <br><br>
                     Terug naar boven<br><br>
                    <b>Wat is chronische nierinsufficiëntie?</b>
                    <br><br>
                    Kort gezegd is chronische nierinsufficientie een aandoening waarbij de nieren hun normale werk: het filteren van het bloed en het uitscheiden van afvalstoffen in de urine, niet meer naar behoren kunnen doen. Helaas is de ziekte onomkeerbaar. De afname van de nierfunctie kan helaas heel lang onopgemerkt blijven. Meestal ontstaan er pas klachten als 75% van de nierfunctie is weggevallen. In de meeste gevallen kan dan niet meer worden achterhaald wat nu eigenlijk de ziekte heeft veroorzaakt.
                    <br><br>
                    Enkele oorzaken kunnen zijn:
                    <br><br>
                    <ul>
                    <li>Leeftijdsgebonden veranderingsprocessen</li>
                    <li>Bacteriële- of virale infecties</li>
                    <li>Hoge bloeddruk</li>
                    <li>Immunologische oorzaken</li>
                    <li>Tumoren</li>
                    <li>Blootstelling aan gifstoffen</li>
                    <li>Diabetes</li>
                    </ul><br><br>
                    De ziekte komt vooral voor bij oudere dieren, maar er zijn ook erfelijke vormen die zich al bij jonge dieren voordoen.
                    Chronische nierinsufficiëntie is een van de belangrijkste oorzaken van het overlijden van katten.<br>
                    <br><br>
                     Terug naar boven<br><br>
                    <b>Wat kunt u zelf doen aan preventie?</b>
                    <br><br>
                    Bij katten is het vanaf middelbare leeftijd (8 jaar) zinvol om bij het jaarlijks onderzoek tijdens de entafspraak ook de nierfunctie te laten controleren. Dit kan door wat urine mee te nemen, of ter plekke een blaaspunctie te laten doen als thuis opvangen van urine lastig is. Aan de hand van de uitslag van het urine onderzoek kan de dierenarts bepalen of het zinvol is om ook een bloedonderzoek te doen.
                    <br>Omdat de aandoening bij honden minder vaak voorkomt, is deze jaarlijkse niercontrole wat minder noodzakelijk. Omdat de kosten van deze extra controle echter laag zijn en nierfalen zoals al eerder gezegd meestal pas in een laat stadium klachten geeft, kunt u er natuurlijk voor kiezen deze controle toch op te nemen in de jaarlijkse controle tijdens de enting.<br>
                    Want, hoe eerder chronische nierinsufficiëntie wordt vastgesteld en naar behoren wordt behandeld (medicijnen en nierdieet), hoe meer nierlichaampjes nog functioneren en hoe beter de kansen van het dier zijn.
                    <br><br>
                     Terug naar boven<br><br>
                    <b>Hoe herkent u chronische nierinsufficiëntie?</b>
                    <br><br>
                    De eerste signalen die kunnen duiden op een nierprobleem zijn gebrek aan eetlust, zwakte, lusteloosheid en gewichtsverlies. Verder zal het dier meer gaan drinken en meer gaan plassen. Bij katten die veel buiten komen is dat moeilijk te zien omdat de kat dan vaak ook buiten drinkt en plast.<br>
                    In een meer gevorderd stadium zal de vacht er slecht verzorgd uitzien en zal het dier gaan braken en een slechte ademgeur (i.v.m. ammoniak uitscheiding) hebben.
                    <br><br>
                     Terug naar boven<br><br>
                    <b>Hoe is chronische nierinsufficiëntie vast te stellen?</b>
                    <br><br>
                    Er zijn verschillende onderzoeken mogelijk. Ieder geval is uniek en in overleg met u wordt er besloten welke onderzoeken noodzakelijk zijn. De vier belangrijkste onderzoeken zijn:
                    <br><br>
                    <u>Urineonderzoek</u><br>
                    De nieren zijn meer dan alleen een filterorgaan. Door hun vermogen om urine meer of minder te concentreren, dragen de nieren bij tot de regulering van de waterhuishouding. Een zieke nier verliest het vermogen om urine te concentreren. De waarde van het concentrerend vermogen kan bij urineonderzoek worden vastgesteld. Ook de aanwezigheid of afwezigheid van eiwit en een aantal andere stoffen in de urine levert een belangrijke aanwijzing op. Verder zal het urinesediment (neerslag in het urinemonster) worden bekeken onder een microscoop. Hierin is te zien of er bacteriën of ontstekingscellen aanwezig zijn.
                    <br><br>
                    <u>Bloedonderzoek</u><br>
                    Er zal een buisje bloed via de halsader van uw dier worden afgenomen. Bij een rustig dier kan dit zo worden afgenomen. Als het dier het zo niet toelaat, dan zal er een licht roesje worden gegeven. In het bloed worden diverse waarden onderzocht, waaronder creatinine, ureum en mineralen (natrium, kalium, fosfaat en calcium). De eerste keer zal waarschijnlijk een totaal bloedonderzoek worden gedaan, waarbij het bloed op meerdere waarden zal worden onderzocht.
                    <br><br>
                    <u>Bloeddrukmeting</u><br>
                    Bij ten minste 1 op de 5 katten met chronische nierinsufficientie is de bloeddruk langdurig te hoog. Wij beschikken over een bloeddrukmeter, waardoor het mogelijk is de bloeddruk van uw dier te bepalen.
                    <br><br>
                    <u>Echo-onderzoek</u><br>
                    Hiermee kunnen de structuur en de vorm van de nieren op een beeldscherm worden bekeken. Ook niercysten kunnen met dit onderzoek worden opgespoord. Dit onderzoek zegt overigens niets over de functie van de nieren. Het onderzoek is pijnloos, maar het dier moet wel stil blijven liggen en de buik wordt voor het onderzoek ruim geschoren.
                    <br><br>
                     Terug naar boven<br><br>
                    <b>Hoe kun je chronische nierinsufficiëntie behandelen?</b>
                    <br><br>
                    Verloren gegaan nierweefsel kan door het lichaam niet meer worden vervangen. Chronische nierinsufficientie kan daarom niet worden genezen. Meestal neemt de nierfunctie alleen maar verder af. Het doel van een behandeling is om het verminderen van de nierfunctie te vertragen of in het gunstigste geval te stoppen. De kwaliteit van leven van het dier speelt daarbij een bijzonder belangrijke rol. De behandeling wordt op iedere patiënt individueel afgestemd en moet indien nodig worden aangepast of aangevuld. In de regel bestaat de behandeling uit de toediening van vocht (infuus), geneesmiddelen en dieetvoer. De klinische klachten kunnen wel veel minder worden als het dier goed op de behandeling reageert. Hieronder kunt u lezen wat deze behandelingen doen.
                    <br><br>
                    <u>Infuus</u><br>
                    Een zieke nier is niet in staat om de urine te concentreren, waardoor de kat vocht verliest. Tevens blijven de afvalstoffen teveel in het bloed. Om de vochtbalans te verbeteren en te helpen de afvalstoffen kwijt te raken, is het geven van één of meerdere infusen vaak de eerste stap. Hierbij wordt vocht toegediend onder de huid of in de bloedbaan. Dit vocht wordt in de loop van de dag helemaal door het lichaam opgenomen. Soms is het nodig om drie dagen achter elkaar een infuus te geven. U kunt dit zien als een soort nierdialyse.
                    <br><br>
                    <u>Nierdieet</u><br>
                    Katten met een nieraandoening worden in de meeste gevallen overgezet op een speciaal voor deze aandoening ontwikkeld nierdieet. Dit dieetvoer heeft een verlaagd eiwitgehalte en ontlast daardoor de nieren doordat er minder afvalprodukten door de nieren moeten worden verwerkt. Laat u niet in de war brengen door het eiwitpercentage in gewone voeding en een nierdieet te vergelijken. Meestal verschilt dat niet zoveel, waardoor ten onrechte wordt gedacht dat het eiwitgehalte in beide voedingen min of meer gelijk is. Doordat dieetvoeding 2 a 3 maal zoveel energie bevat hoeft de kat er veel minder van te eten en krijgt zo dus veel minder eiwit binnen. Bovendien wordt in een nierdieet gebruik gemaakt van zeer hoogwaardige eiwitten omdat een dier nu eenmaal een bepaalde hoeveelheid eiwitten nodig heeft voor celvernieuwing en het onderhouden van bepaalde lichaamsfuncties. Dus minder eiwitten, maar wel betere. De extra energie is van belang om bij een slechtere eetlust toch op gewicht te blijven. Verder is in een nierdieet het zout- en fosforgehalte verlaagd om de nieren te ontzien en het vitamine B gehalte verhoogd. Helaas horen wij nog wel eens dat mensen zijn overgestapt van een nierdieet van de dierenarts naar een 'nierdieet' van de dierenspeciaalzaak. Helaas is de werking van een dergelijk dieet veel minder goed dan van de medicinale nierdiëten. U kunt het 'nierdieet' van de dierenspeciaalzaak meer zien als een preventief voer voor als het dier nog geen nierproblemen heeft. De medicinale nierdiëten zijn echt alleen verkrijgbaar bij dierenartsen, omdat dit alleen gegeven dient te worden naar aanleiding van het gedane onderzoek en de gestelde diagnose. De kans dat uw dier door dit dierenspeciaalzaakvoer sneller achteruit zal gaan is dan ook groot.
                    <br>Tip: Wen uw kat langzaam aan het nierdieet door het een aantal dagen te mengen met de 'oude' voeding.
                    <br><br>
                    <u>Medicijnen</u><br>
                    Tijdens het ziekteproces gaan er steeds meer nierlichaampjes verloren. Dit houdt in dat steeds minder nierlichaampjes het bloed kunnen filteren en van afvalstoffen kunnen ontdoen. De nog aanwezige nierlichaampjes moeten nu harder werken om dit te compenseren, waardoor de druk waarmee het bloed door de nog intacte nierlichaampjes stroomt toeneemt. Wanneer het bloed langdurig onder hoge druk door de nierlichaampjes wordt geperst, leidt dit tot schade aan de gevoelige structuren. Hierdoor kunnen eiwitten het filter passeren en zo in de urine terecht komen. Een overmatige uitscheiding van eiwitten in de urine gaat samen met een verergering van de ziekte en bespoedigt het voortschrijden van de ziekte. Bovendien heeft de kat deze eiwitten (bouwstenen) nodig voor het lichaam. Daarom is het een belangrijk doel van de behandeling om eiwitverlies via de urine te beperken en zo de nieren te beschermen. ACE remmers, zoals Fortekor of Benakor, hebben een aantoonbaar positief effect op de nieren. Ze zorgen ervoor dat de verhoogde druk in de nierlichaampjes afneemt en daarmee het eiwitverlies via de urine. Dit zorgt voor verbetering van het welzijn, een betere eetlust en een langer leven.
                    <br><br>
                     Terug naar boven<br><br>
                    Hoe verloopt de ziekte?
                    <br><br>
                    Dit is een vraag die niet op basis van onderzoeksresultaten kan worden beantwoord. De ziekte is niet te genezen en schrijdt in de loop van de tijd voort. Toch zijn er dieren bij wie de ziekte langdurig stabiel blijft. Hoe lang een dier ondanks chronische nierinsufficiëntie een goede kwaliteit van leven behoudt hangt onder meer af van het resultaat van de behandeling, de naleving van de behandeling en eventuele complicaties, zoals hoge bloeddruk of urineweginfecties. Regelmatige controles door de dierenarts laten zien hoe de ziekte zich bij uw kat ontwikkelt.
                    <br><u>Regelmatige controle is dan ook van levensbelang.</u><br>
                    Door deze controles kan worden bepaald of de ingestelde behandelingen effectief zijn en of ze bijgesteld moeten worden.
                    <br><br>
                     Terug naar boven<br><br>
                    <b>Wat voor controles zijn belangrijk en hoe verlopen die?</b>
                    <br><br>
                    Het is, afhankelijk van het stadium van de aandoening, belangrijk om regelmatig urine- en bloedonderzoek uit te laten voeren. De frequentie van de controlebezoeken hangt af van de ernst van de aandoening. De dierenarts zal met u het geschikte tijdstip voor het volgende controlebezoek voor uw dier bespreken. U krijgt van ons een herinneringskaartje toegestuurd met de datum waarop het volgende onderzoek zou moeten plaatsvinden. U kunt dan bellen voor een afspraak voor een vervolgbloedonderzoek. Meestal wordt dit tijdens het operatieprogramma gedaan. Uw dier moet nuchter zijn voor een bloedonderzoek omdat voer de bloedwaarden kan beïnvloeden. Het tijdstip waar vanaf u uw dier geen voer meer moet geven wordt door de assistente met u besproken tijdens het maken van de afspraak.
                    Voor urineonderzoek hoeft u niet met uw dier te komen. Daarvoor kunt u een plasje van uw dier naar de praktijk brengen. Zorg er wel voor dat het zo snel mogelijk wordt ingeleverd (binnen een paar uur) en bewaar het indien nodig thuis op kamertemperatuur.
                    <br><br>
                     Terug naar boven<br><br>
                    <b>Heeft u nog vragen of loopt u tegen problemen aan?</b>
                    <br><br>
                    Mocht u vragen hebben m.b.t. de ziekte van uw kat, het niet willen eten van het nierdieet of een vraag over de te geven medicijnen, dan kunt u ons altijd bellen voor advies en tips.

                    <br><br>
        <h3>Blaas</h3><br>
                    Blaasproblemen komen vooral bij katten helaas regelmatig voor, maar ook honden kunnen er last van hebben. Blaasproblemen is eigenlijk een verzamelnaam voor verschillende aandoeningen, die voor een groot deel dezelfde symptomen hebben. U herkent een blaasprobleem aan één of meerdere van de onderstaande symptomen:
                    <br>
                    <ul>
                    <li>vaak plassen (frequentie)</li>
                    <li>minder plassen per keer (hoeveelheid)</li>
                    <li>naast de bak gaan plassen (kat) of plas niet meer kunnen ophouden (hond)</li>
                    <li>pijnlijk reageren op aanrakingen van de buik</li>
                    <li>helemaal niet meer plassen maar dit wel steeds proberen</li>
                    <li>slechtere eetlust en/of braken</li>
                    <li>sloom/ziek zijn</li>
                    </ul><br><br>
                    Merkt u één of meerdere van de bovenstaande problemen bij uw hond of kat? Dan is het verstandig binnen korte tijd een afspraak te maken om uw dier te laten nakijken.<br>
                    <u>Let op: lijkt het alsof uw dier helemaal niet meer kan plassen, maar probeert hij dit wel steeds, dan kan het zijn dat uw dier verstopt zit. Dit is altijd een spoedgeval!</u>
                    <br><br>
                    <b>Blaasontsteking</b>
                    <br>
                    Blaasontsteking komt van alle blaasproblemen het vaakst voor. Uw hond of kat gaat dan vaak, maar kleine beetjes per keer, plassen. Blaasontsteking kan erg pijnlijk zijn. Uw kat kan deze pijnlijkheid gaan associëren met de kattenbak (plassen is pijnlijk) en daardoor andere plekjes gaan zoeken om te plassen. Bij honden komt het regelmatig voor dat ze zo vaak moeten plassen, dat ze het ook in huis gaan doen.
                    Blaasontsteking is relatief makkelijk te genezen. Als de dierenarts een blaasontsteking constateert zal hij of zij meestal een antibioticum voorschrijven.
                    <br>
                    <b>Blaasgruis</b>
                    <br>
                    Bij blaasgruis ontstaan er kleine kristalletjes in de urine. Deze kunnen de blaaswand irriteren en bij mannelijke dieren kunnen deze kristallen vast gaan lopen in de plasbuis. Dit laatste is erg gevaarlijk, omdat uw dier dan zijn urine en daarmee zijn afvalstoffen, niet meer kwijt kan. Daarnaast kan de blaas zelfs zo groot worden dat deze knapt. Uw dier kan hieraan overlijden. Twijfelt u dus of uw dier nog wel kan plassen, neem dan geen risico en laat uw dier zo snel mogelijk nakijken door een dierenarts.
                    <br>Blaasgruis komt vaak voor in combinatie met blaasontsteking en geeft daarom meestal dezelfde symptomen. Blaasontsteking kan zorgen voor blaasgruis, maar andersom kan blaasgruis ook leiden tot blaasontsteking. Om erachter te komen of er blaasgruis speelt, zal er urine moeten worden nagekeken van uw dier. Vooral als uw dier vaker blaasontsteking heeft gehad, is het zeer verstandig de urine te laten nakijken. Is er sprake van blaasgruis, dan is een antibioticum niet voldoende om het probleem op te lossen. Meestal zal het advies zijn om over te stappen naar een speciaal blaasdieet, zoals Hill's s/d, c/d, of Royal Canin Urinary. De voeding die verkrijgbaar is bij de dierenspeciaalzaak, waar soms ook op staat dat het speciaal voor blaasproblemen is, werkt in dit geval helaas onvoldoende. De problemen kunnen dan snel weer terugkomen wat niet alleen vervelend is voor uw dier, maar ook weer dierenartskosten met zich meebrengt.
                    <br>Het speciale blaasdieet wat uw dier voorgeschreven krijgt, zal ervoor zorgen dat de kristalletjes worden opgelost en er zich geen nieuwe kristalletjes meer vormen. Dit zal in bijna alle gevallen afdoende zijn en verdere blaasproblemen voorkomen.
                    <br>
                    <b>Blaasstenen</b>
                    <br>
                    Naast kristallen kunnen zich ook stenen vormen in de blaas. De symptomen hiervan zijn voor het grootste deel hetzelfde als van blaasgruis en blaasontsteking, maar de behandeling is een stuk ingrijpender. Om vast te kunnen stellen of er stenen in de blaas zitten, zullen er röntgenfoto's, of een echo gemaakt moeten worden. Zijn er inderdaad stenen aanwezig, dan is een behandeling met speciaal dieetvoer niet afdoende. Eenmaal gevormde stenen zullen niet zomaar oplossen en het beste is dan ook om ze operatief te verwijderen. Na deze operatie zal uw dier dan alsnog op een speciaal blaasdieet gezet worden. Let wel, dit is in sommige gevallen een ander dieet dan tegen blaasgruis!
                    <br>
                    <b>Plasproblemen</b><br>
                    Niet altijd worden de symptomen die bovenaan genoemd staan helemaal verklaard door blaasontsteking, blaasgruis of blaasstenen. Soms kunnen er ook andere dingen spelen. Sommige dieren moeten ineens veel meer plassen, doordat er internistische problemen zijn. Bijvoorbeeld nierproblemen of suikerziekte (diabetes). Omdat een dier ineens veel moet plassen, gaat hij of zij ook vaak veel meer drinken. En door het vele plassen redt het dier soms de kattenbak of het volgende uitlaatrondje niet meer en plast in huis. Maar ook andere zaken kunnen ervoor zorgen dat met name katten niet meer 'zindelijk' zijn.
                    <br>U kunt zich voorstellen dat oudere katten misschien moeite gaan krijgen met de instap van de kattenbak. Of misschien de trap niet meer op kunnen terwijl de kattenbak boven staat. Maar ook kunnen er meer gedragsmatige zaken spelen, zoals veranderingen van kattenbakkorrels, locatie van de kattenbak, stress door de komst van een baby of een andere kat, etc.
                    <br>Probeer daarom altijd te bedenken sinds wanneer de kat het afwijkende plasgedrag laat zien. Is er iets veranderd in die periode? Kijk in huis waar de kattenbak staat. Staat de bak misschien te dicht bij voer- en/of drinkbakjes? Katten zijn schone dieren en vinden het niet fijn om hun behoefte te moeten doen vlak bij hun etensplaats. Bedenk of u wellicht de bak nog iets vaker moet verschonen. Er zijn katten die niet meer in de kattenbak willen plassen zodra er ontlasting in ligt. En heeft u meerdere katten? Zorg dan dat u altijd één kattenbak meer heeft, dan het aantal katten. Heeft u dus drie katten, dan verdient het de voorkeur in totaal vier kattenbakken in huis te plaatsen.
                    <br>Moeilijker wordt het, als de stress wordt veroorzaakt door de komst van een nieuwe kat in de buurt. Sommige katten gaan hierdoor ineens bij een voor- of achterdeur plassen. Dit kunt u zien als een markering van het territorium, waarmee uw kat wil laten 'ruiken' dat de andere (nieuwe) kat daar niet welkom is. Maar ook bij de komst van een baby kan een kat ineens onzindelijk gedrag gaan vertonen. In deze laatste twee situaties kan het een oplossing zijn om een feromonen-verdamper te gebruiken, deze verspreid een voor de kat rustgevende geur en kan in sommige gevallen de plasproblemen volledig oplossen.
                    <b>Altijd eerst laten nakijken</b>
                    <br>
                    Zoals hierboven al te lezen is kunnen veel verschillende aandoeningen zorgen voor dezelfde klachten. Het is dan ook niet zomaar zonder controle te zeggen wat er precies speelt en dus ook niet wat eraan gedaan moet worden. Bij een controle kan de dierenarts bepaalde zaken uitsluiten (bijvoorbeeld verstopping!) of juist bevestigen, wat ervoor zorgt dat uw dier direct de juiste medicatie kan krijgen, of eventueel de juiste vervolgonderzoeken of behandelingen kan ondergaan. Blijf dus ook niet afwachten als uw kat naast de bak plast, of als uw hond zijn plas niet meer lang genoeg kan ophouden. Het is niet alleen heel frustrerend voor u als eigenaar, maar ook voor het dier geen pretje. In de meeste gevallen speelt er wel degelijk iets lichamelijks, wat met de juiste behandeling op te lossen is.
                    <br>
                    Heeft u na het lezen van deze informatie nog vragen? Neemt u dan gerust contact op met de assistentes.
                    <br><br>
        
        <h3>Suikerziekte</h3><br>
                    Veel humane ziektes komen helaas ook bij onze huisdieren voor. Zo ook suikerziekte, oftewel diabetes. Wat dit is en hoe het behandeld kan worden, leest u in onderstaand stukje.
                    <br><br>
                    <b>Wat is diabetes?</b><br>
                    Heel simpel gezegd komt het erop neer dat een dier met diabetes de glucose (suiker) wat door het eten in zijn bloed komt, niet meer (voldoende) op kan nemen in zijn cellen. Dit betekent dat de weefsels en organen van uw dier te weinig glucose krijgen. Deze glucose hebben ze wel nodig om goed te kunnen functioneren, glucose is namelijk de brandstof (dus de energie) voor het lichaam. De reden waarom de glucose niet kan worden opgenomen, heeft meestal te maken met een tekort aan insuline. U kunt het zien alsof de bloedbaan een gang is met allemaal deurtjes naar de cellen. De glucose moet door deze deurtjes kunnen om in de cel te kunnen worden gebruikt. Om de deurtjes te kunnen openen hebben ze een sleutel nodig, dit is de insuline. Als een dier dus te weinig (of soms zelfs geen) insuline meer aanmaakt, blijft de glucose in het bloed en kan de cellen niet in. Het dier heeft dus enerzijds een tekort aan glucose in de cellen, waardoor het dier minder energie heeft. Anderzijds heeft het een teveel aan glucose in het bloed, dit wordt eruit gefilterd door de nieren en uitgeplast. Hoe meer glucose in het bloed, hoe meer het dier dus ook gaat plassen. Als het dier meer plast krijgt het ook meer dorst en dus zult u zien dat het dier ook (veel) meer gaat drinken.
                    <br>Een dier met diabetes heeft vaak één of meerdere van de volgende symptomen:
                    <ul>
                    <li>Veel drinken</li>
                    <li>Veel plassen</li>
                    <li>Honger (in het beginstadium)</li>
                    <li>Vermageren</li>
                    <li>Niet lekker zijn en braken (in een later stadium)</li>
                    </ul><br>
                    <b>Diagnose stellen</b><br>
                    Als uw dier één of meerdere van de bovenstaande klachten heeft, is het altijd verstandig een afspraak te maken met de dierenarts. Verder onderzoek is nodig om te bepalen of het bij uw dier wel of niet om diabetes gaat. Er zijn meer aandoeningen die deze symptomen kunnen verklaren, dus lang niet ieder dier met de bovenstaande klachten zal ook daadwerkelijk diabetes hebben.
                    <br>Meestal zal de dierenarts voorstellen om een bloedonderzoek uit te voeren. Hierbij zal dan ook niet alleen worden gecontroleerd of een dier diabetes heeft, maar ook andere aandoeningen zoals bijvoorbeeld nierfalen zullen worden onderzocht. Meestal is redelijk vlot duidelijk of het wel of niet om diabetes gaat.
                    <br>
                    <b>Behandeling</b>
                    <br>
                    Gelukkig is diabetes goed te behandelen, wel kan het vooral in het begin een intensief traject zijn. De behandeling bestaat uit het geven van injecties insuline onder de huid. Doordat uw dier op deze manier (extra) insuline krijgt, kan het de glucose uit het bloed opnemen in de cellen en verdwijnen uiteindelijk de symptomen. Als een dier eenmaal goed ingesteld is (oftewel de juiste hoeveelheid insuline krijgt per dag) kan het een relatief normaal leven leiden.
                    <br>Bij de start van de behandeling wordt uitgebreid aan u uitgelegd hoe u uw dier moet injecteren. Dit klinkt wellicht eng, maar valt in de praktijk erg mee. Vervolgens wordt met u besproken hoeveel insuline u moet gaan spuiten. Meestal zal dit twee keer per dag gedaan moeten worden. Het is erg belangrijk dat dit iedere dag op hetzelfde tijdstip gedaan wordt om grote schommelingen in de glucosespiegel te voorkomen. Ook is het belangrijk dat uw dier elke dag ongeveer hetzelfde eet. Het voedsel zorgt immers voor een stijging in de glucosespiegel, die door middel van de insuline weer omlaag gebracht wordt. Eet een dier een keer niet, dan zal er ook geen stijging zijn en kan de insuline juist voor een tekort aan glucose in het bloed zorgen. Dit wordt ook wel een 'hypo' genoemd. Een onbehandelde hypo kan gevaarlijk zijn voor uw dier en daarom is het belangrijk dit zoveel mogelijk te voorkomen. De dierenarts zal zit vanzelfsprekend allemaal met u bespreken, daarnaast krijgt u een boekje mee met uitleg zodat u alles nog een keer kunt nalezen.
                    <br>Om te controleren hoe het glucosegehalte in het bloed reageert op de insuline, zal er een aantal dagen na de eerste uitleg een afspraak met u gemaakt worden om met uw dier voor controle te komen. Er zal tijdens die controle een klein druppeltje bloed afgenomen worden om de hoeveelheid glucose in het bloed te meten. Om een betrouwbare waarde te krijgen is het belangrijk dat deze meting op een vast moment op de dag gedaan wordt. Bij de kat is dit bijvoorbeeld precies 4 uur na de insuline-gift. Omdat er nooit direct met een hoge hoeveelheid insuline gestart wordt (ook al zou uw dier een zeer hoge glucosewaarde hebben) om de eerder besproken hypo te voorkomen, kan het zo zijn dat na de eerste controle de hoeveelheid insuline opgehoogd moet worden. Dit wordt tijdens deze controle vanzelfsprekend aan u uitgelegd. Zolang uw dier nog niet goed ingesteld is, dus zolang de glucosewaardes nog niet binnen de marges vallen, is regelmatige controle belangrijk. Zijn de glucosewaardes goed bij een bepaalde hoeveelheid insuline, dan is controle minder vaak nodig. Helemaal geen controle meer is helaas geen optie, net als bij mensen kan ook bij dieren de insuline behoefte nog veranderen door de jaren heen. Zo kan uw dier ineens meer insuline nodig hebben, maar bijvoorbeeld ook ineens minder! Vooral bij katten komt het nog wel eens voor dat ze weer genezen van diabetes en insuline geven niet eens meer nodig is.
                    <br>Naast het geven van insuline is er tevens een speciaal voer voor dieren met diabetes. Dit voer zorgt ervoor dat de glucosespiegel minder sterk omhoog gaat en kan er in sommige gevalen zelfs voor zorgen dat uw dier helemaal geen insuline meer nodig heeft. Wel is het dan belangrijk om het voer te blijven geven. Het voer is in dat geval het medicijn. In de meeste gevallen zorgt het voer er in ieder geval voor dat er minder insuline nodig is.
                    <br>
                    <b>Kan het voorkomen worden?</b>
                    <br>
                    Ja en nee. Diabetes komt voor een deel door aanleg. Net als bij mensen heeft de een een grotere kans om het te ontwikkelen dan de ander. Wel is het bewezen dat het veel meer voorkomt bij katten met overgewicht. Uw kat op een gezond gewicht houden kan dus wel degelijk helpen om diabetes te voorkomen.
                    <br>Bij nog niet gesteriliseerde teefjes is er tevens een verhoogd risico op diabetes. Steriliseren van uw teefje kan dus ook een manier zijn om het risico op diabetes te verminderen.
                    <br>Daarnaast kan een gezonde levensstijl, waaronder voldoende beweging, de kans op diabetes verminderen.
                    <br>
                    Heeft u na het lezen van deze informatie nog vragen? Neemt u dan gerust contact op met de assistentes.
        <h3>Overgewicht</h3><br>
                    Net als bij mensen komt het ook bij dieren steeds vaker voor dat ze te dik zijn. Veel mensen vinden het onbewust schattig om zo'n theemuts van een kat in huis te hebben, of zo'n gezellig bol hondje. We vergeten echter dat een kilo meer voor een kat of kleine hond al snel gelijk staat aan zo'n 20 kilo meer bij een mens! Helaas gaat dit ook bij dieren vaak samen met medische problemen, te denken valt hierbij aan diabetes en gewrichtsproblemen, maar ook huidproblemen kunnen het gevolg zijn van overgewicht aangezien het dier zichzelf dan minder goed kan wassen. Afvallen kan in sommige gevallen zelfs het verschil maken tussen leven en dood! Maar in alle gevallen van overgewicht, zorgt afvallen uiteindelijk voor een betere kwaliteit van leven.
                    <br><br>
                    <b>Hoe ontstaat overgewicht?</b><br>
                    Er zijn veel factoren die kunnen meespelen in het ontstaan van overgewicht. De belangrijkste zijn:<br>
                    <ul>
                    <li>Teveel eten, waaronder vaak tussendoortjes. Veel dieren krijgen gewoonweg meer calorieën binnen dan ze verbruiken.</li>
                    <li>Gesteriliseerde/gecastreerde dieren hebben door verandering van de stofwisseling (en soms ook het activiteitsniveau) na de operatie meer kans op overgewicht.</li>
                    <li>Oudere dieren, dieren met aandoeningen aan het bewegingsapparaat en dieren die met name binnen gehouden worden, zijn vaak minder actief en verbranden hierdoor minder calorieën. Als de hoeveelheid eten hier niet op wordt aangepast kan het dier overgewicht ontwikkelen.</li>
                    <li>Er zijn bepaalde rassen die een aanleg hebben om overgewicht te ontwikkelen. Denk hierbij bij de hond aan labrador-retrievers en beagles.</li>
                    <li>Er zijn ook bepaalde interne aandoeningen die overgewicht in de hand kunnen werken. Dit is gelukkig maar bij een klein percentage het geval.</li>
                    </ul><br><br>
                    <b>Hoe is het te zien?</b><br>
                    Veel mensen zullen zeggen dat dit een schot voor open doel is. Je kunt zien dat een dier te dik is omdat het er dik uitziet. Helaas is het niet zo simpel, vooral bij dieren met een flinke vacht is het vaak lastig te zien. Daarnaast zou je kunnen zeggen dat er bij dieren een beetje een verkeerd normaalbeeld bestaat. Omdat er vrij veel dieren zijn met overgewicht, lijkt een dier met een normaal gewicht ineens mager.
                    <br>Hieronder vindt u een paar manieren om erachter te komen of uw dier wel of niet te dik is.<br>
                    <ul>
                    <li>Bij een dier met overgewicht zijn de ribben lastig tot niet te voelen. U moet dan echt door een vetlaagje heen duwen om de ribben te kunnen voelen.</li>
                    <li>Bij de lendenen (het deel van de wervelkolom tussen de ribbenkas en de heupen) moet u de wervels redelijk makkelijk kunnen voelen. Links en rechts naast deze wervels zitten spieren. Samen met de wervelkolom vormen deze spieren een relatief vlak stuk rug. Steken de wervels als hobbeltjes boven deze spieren uit, dan kan het zijn dat uw dier te licht is. Zitten er links en rechts van deze wervels juist heuveltjes, dan is uw dier te dik.</li>
                    <li>Komt u er zelf niet goed uit? Kom dan gerust even langs tijdens ons assistentespreekuur en laat de assistente uw dier checken op overgewicht. Uw dier wordt dan vanzelfsprekend ook meteen gewogen.</li>
                    </ul><br><br>
                    <b>Klachten</b><br>
                    Helaas brengt overgewicht vaak flink wat klachten met zich mee. Het verhoogt het risico op bepaalde aandoeningen zoals suikerziekte. Maar ook in het dagelijks leven kunnen deze extra kilo's letterlijk een behoorlijke last zijn.
                    <br>Wat kunt u er zelf aan merken?<br>
                    <ul>
                    <li>Een dier met overgewicht loopt vaak moeilijker. Ook waggelen ze vaak meer.</li>
                    <li>Een dier met overgewicht heeft er vaak moeite mee om overeind te komen. Ook ergens op- of afspringen gaat lastiger.</li>
                    <li>Een dier met overgewicht lijkt vaak 'lui', ze lijken minder zin te hebben om te spelen en te lopen. Dit zie je vaak in combinatie met sneller vermoeid raken en meer slapen.</li>
                    <li>In ernstigere gevallen van overgewicht kan een dier zelfs kortademig of benauwd zijn. U kunt dit merken aan snurken, piepen, en/of een versnelde ademhaling.</li>
                    </ul><br><br>
                    <b>Wat kunt u eraan doen?</b><br>
                    Hoe gigantisch belangrijk het afvallen ook is, ook wij zijn ons ervan bewust dat dit vaak niet makkelijk is. Het betekent dat je je dier bepaalde dingen moet ontzeggen en veel dieren hebben inmiddels aangeleerd dat het dan erg doeltreffend kan zijn om te gaan zitten bedelen, miauwen, piepen, janken, etc. Wij mensen voelen ons dan weer schuldig, we denken dat het dier honger heeft (natuurlijk is dit vaak ook zo, ook een honden- en kattenmaag went snel aan grotere hoeveelheden voedsel) en geven hem of haar weer wat extra.
                    <br>Om u te helpen bij deze afvalstrijd bieden wij u een gratis weegprogramma aan bij een speciaal hiervoor opgeleide dierenartsassistente/veterinair diëtiste. Dit houdt in dat u om de zoveel tijd bij deze assistente komt om uw dier te wegen, waarna het verschil in gewicht met u geëvalueerd zal worden. In overleg met u wordt het voerschema indien nodig aangepast en u krijgt tips om het afvallen van uw dier makkelijker te maken. Eventueel kan uw dier overgezet worden op speciaal dieetvoer, dit voer is laag aan energiegehalte en vezelrijker om te zorgen dat uw dier makkelijker afvalt.
                    <br>
                    Heeft u na het lezen van deze informatie nog vragen? Neemt u dan gerust contact op met de assistentes.<br><br>
   
        <h3>Pijnbestrijding </h3><br>
                    Net als mensen kunnen dieren vanzelfsprekend ook pijn beleven. Het tonen van pijnlijkheid is echter een stuk subtieler dan bij mensen. Als een dier laat zien dat het pijn heeft, wordt het immers als zwak gezien door soortgenoten en in het geval van bijvoorbeeld konijnen, tevens als een makkelijke prooi. Hoe u moet omgaan met pijnklachten van uw dier en waarom het geven van humane pijnstillers absoluut af te raden is, leest u hier.
                    <br>
                    <b>Signalering van pijn</b><br>
                    Zoals hierboven al uitgelegd is geven dieren vaak pas laat aan dat ze pijn hebben. De pijnklacht kan dus al langer spelen dan wat u zou denken naar aanleiding van hoe het dier zich gedraagt. Tegen de tijd dat de pijnklachten echt zichtbaar worden, is de pijn voor het dier al flink aanwezig. Zodra u dus pijn bemerkt bij uw dier is het zaak niet te lang te wachten voor er wat aan gedaan wordt.
                    <br>Pijn herkennen is dus lastig, maar waar u op kunt letten zijn de onderstaande symptomen.
                    <br>
                    Bij de kat:
                    <ul>
                    <li>Grommen of blazen bij benadering of aanraking</li>
                    <li>Agressie</li>
                    <li>Verminderde activiteit, minder wassen of bijvoorbeeld de trap niet meer op kunnen/willen</li>
                    <li>In elkaar gedoken positie</li>
                    <li>Afzonderen</li>
                    <li>Verbergen van een pijnlijk lichaamsdeel</li>
                    <li>Slechte eetlust</li>
                    <li>Nauwelijks geluid maken</li>
                    </ul>
                    <br><br>
                    Bij de hond:<br>
                    <ul>
                    <li>Aandacht vragen in de zin van troost zoeken</li>
                    <li>Agressie bij aanraking van pijnlijke plek</li>
                    <li>Piepen, janken</li>
                    <li>Trillen</li>
                    <li>Hijgen</li>
                    <li>Opgetrokken ronde rug maken</li>
                    </ul>
                    Vertoont uw hond of kat een of meerdere van deze symptomen, neem dan contact met ons op. Uit onderzoek is namelijk gebleken dat honden en katten met bepaalde klachten sneller weer de oude zijn met pijnbestrijding dan zonder. Daarnaast is het hebben van pijn natuurlijk ook gewoon vervelend voor uw dier.
                    <br><br><b>Pijn na operatie</b><br>
                    Ook tijdens en na operaties wordt preventief aan pijnbestrijding gedaan. In veel gevallen krijgt u voor uw dier voor een aantal dagen pijnstillers mee naar huis, aangezien het onvoldoende bestrijden van pijn na een operatieve ingreep ook invloed kan hebben op de genezing.
                    <br>Pijn kan er namelijk voor zorgen dat de dieren slechter wakker worden na een ingreep, dat ze een slechtere eetlust hebben, dat de wondgenezing vertraagd en daarnaast kan stress door pijn ook nog zorgen voor een verminderde afweer.
                    <br>Hoe beter het dier zich voelt na een operatieve ingreep, hoe sneller het dier ook weer de oude is.<br> 
                    <br>
                    Zelf kunt u ook een aantal dingen doen, naast het geven van de pijnstilling:<br>
                    <ul>
                    <li>Zorg voor een warme, comfortabele plek in een rustige omgeving (vooral voor de kat)</li>
                    <li>Kleine hoeveelheden voedsel en water geven de eerste dagen. Volg hierbij het advies op wat u van ons heeft gekregen toen u uw dier heeft opgehaald.</li>
                    <li>Laat het dier niet (in geval van een kat), of zo kort mogelijk (in geval van een hond) naar buiten en laat het dier op de dag van de operatie niet te lang alleen thuis. Dit is natuurlijk afhankelijk van het soort operatie en de operatiewond dat uw dier heeft ondergaan.</li>
                    <li>Merkt u dat uw dier ondanks de pijnstilling nog erg veel pijn blijft houden, of dat de pijn nadat de pijnstillers op zijn weer terugkomt, neem dan altijd contact met ons op. Dit kan namelijk wijzen op complicaties. Daarnaast heeft het ene dier nu eenmaal meer pijnstilling nodig dan het andere.</li>
                    </ul><br>
                    LET OP!!! GEEF EEN DIER IN IEDER GEVAL NOOIT PIJNSTILLERS DIE NIET DOOR DE DIERENARTS ZIJN VOORGESCHREVEN!!!
                    <br><br>
                    Wij horen nog wel eens dat mensen hun dier Paracetamol of Aspirine geven. Natuurlijk wilt u uw dier helpen als het pijn lijkt te hebben. Geeft het dier echter NOOIT humane pijnstillers. Dit kan behoorlijk gevaarlijk zijn voor voornamelijk katten maar ook voor honden.
                    <br>
                    <u>Waarom geen Paracetamol?</u><br>
                    Bij een grote kat van 5 kg kan een halve Paracetamol al tot acute vergiftigingsverschijnselen leiden. Een kat kan Paracetamol nauwelijks afbreken in het lichaam, waardoor deze stof zorgt voor ziekteverschijnselen. Er treedt leverschade op. Daarnaast geeft Paracetamol ook aanleiding tot een verandering in de rode bloedcellen, waardoor ze te weinig zuurstof kunnen vervoeren. Het dier krijgt dan een zuurstoftekort met alle gevolgen van dien. Ongeveer 2 uur na opname treden de volgende verschijnselen op; sloomheid, speekselen, braken, door vocht opgezette kop en poten, benauwdheid, blauw gekleurde slijmvliezen (let op de tong) en koud aanvoelen. Verder kan de kat rode urine gaan plassen. Ook aan honden kan beter geen Paracetamol worden gegeven, omdat ook zij last kunnen krijgen van bovenstaande vergiftigingsverschijnselen, zij het wat minder snel dan katten.
                    <br><br>
                    <u>Waarom geen Aspirine (acetylsalicylzuur)?</u><br>
                    Aspirine wordt, in lagere doseringen, wel door dierenartsen voorgeschreven als een medicijn bij huisdieren als bloedverdunner. Er kunnen echter vergiftigingsverschijnselen optreden bij onzorgvuldig gebruik. De verschijnselen van een Aspirinevergiftiging zijn voornamelijk braken (eventueel met bloed) door een beschadiging van de maag en algeheel ziek en sloom zijn. De nieren worden namelijk ook beschadigd bij een Aspirinevergiftiging.
                    <br><br>
                    <u>Welke pijnstillers dan wel?</u><br>
                    Bij ons in de praktijk zijn diverse pijnstillers en koortsverlagende middelen verkrijgbaar die speciaal zijn bestemd voor dieren. Deze middelen zijn onderzocht op veiligheid en werkzaamheid. Alleen de dierenarts kan u de juiste dosering van medicijnen geven en gebruik van pijnstilling zal dus altijd met een dierenarts moeten worden overlegd. Als de oorzaak van de pijn onbekend is, kan er vanzelfsprekend beter gezocht worden naar de oorzaak, dan dat er zomaar pijnstillers worden gegeven. Het eerste advies bij plotselinge pijnklachten is dan ook het laten nakijken van uw dier bij de dierenarts.
                    <br><br>
                    Heeft u na het lezen van deze informatie nog vragen? Neemt u dan gerust contact op met de assistentes.<br><br>
    
    <h2>Overig</h2><br>
                    Buiten het helpen van dieren bij verwonding, preventie van ziektes en geboortebeperking, kunnen wij u ook nog bij een aantal andere zaken van dienst zijn. Wellicht wilt u met uw dier op reis en weet u niet wat u hiervoor moet voorbereiden? Misschien is uw dier onverhoopt vermist, of heeft u al een tijdje een (zwerf)kat in uw tuin waar u zich geen raad mee weet? 
                    <br>Ook in deze (en nog andere) situaties kunt u bij ons terecht. Dus schroom niet om ons gewoon te bellen als u een vraag heeft waar u zelf niet uit komt. Als wij het antwoord niet weten, kunnen we u wellicht verder helpen door het antwoord voor u na te vragen, of u te verwijzen naar een instantie die het antwoord wel heeft.
                    <br>Wilt u meer weten over reizen met uw dier, wat u moet doen als het vermist is of als u een dier heeft gevonden? Klik dan op de bijbehorende kopjes voor meer informatie.
                    <br><br>
                    Heeft u na het lezen van deze informatie nog vragen? Neemt u dan gerust contact op met de assistentes.
        <h3>Reizen</h3><br>
                    Bent u van plan met uw dier de grens over te gaan? Dan moet uw dier aan bepaalde voorwaarden voldoen. Zelfs als u af en toe eens de grens over gaat naar bijvoorbeeld Duitsland of België, zijn er bepaalde handelingen vooraf verplicht. De regels zijn per land anders, maar een aantal dingen zijn algemeen verplicht. Omdat er veel verschillen zitten in de regels tussen de verschillende landen, is het raadzaam <u>ruim van te voren (het liefst minimaal 8 maanden)</u> informatie bij ons in te winnen over de regels in het land waar u heen wilt.
                    <br>
                    Wilt u alle informatie graag als (digitaal) boekje bij de hand hebben? Klik dan <a href="http://www.dierenkliniekdebeer.nl/pdf/Op%20vakantie%20met%20uw%20huisdier.pdf">hier</a> voor de reisinformatie in PDF-formaat.
                    <br><br>
                    <b>Algemene regels bij hond, kat of fret</b><br>
                    <b>Rabiësvaccinatie</b><br>
                    Tegenwoordig moet iedere hond, kat of fret die de grens over gaat geënt zijn tegen Rabiës (hondsdolheid). Deze enting zit niet standaard in de cocktail-enting die uw dier jaarlijks ontvangt, maar is een losse enting. In Nederland komt Rabiës namelijk niet voor, dus als uw dier nooit in het buitenland komt is deze enting niet nodig. Voor landen als Duitsland, België en Frankrijk is het voldoende om het dier minimaal 21 dagen van te voren te enten tegen Rabiës. Als het dier ook al in eerdere jaren geënt was tegen Rabiës, is het voldoende om de enting binnen het vaccinatie-schema te herhalen, ook al ligt deze datum binnen 21 dagen voor vertrek. Let er wel op dat het dier dan op tijd geënt wordt, dus vóórdat de enting verloopt. Is de enting verlopen, dan geldt wederom de wachttermijn van 21 dagen.
                    <br>Voor veel landen buiten de EU, bijvoorbeeld Turkije of IJsland, is alleen een Rabiësvaccinatie niet voldoende. Bij deze landen is het verplicht een bloedtest te laten uitvoeren na de Rabiësvaccinatie, waarbij er getest wordt of het dier voldoende antistoffen heeft aangemaakt tegen Rabiës. Is deze bloedtest goed, dan hoeft deze in de jaren erna niet meer herhaald te worden, mits de Rabiësvaccinatie elke keer volgens het entschema wordt herhaald. Het verschilt per land wat de wachttijd is tussen de enting en de bloedtest. Tevens verschilt het per land of er na een positieve bloedtest nog een wachttijd is of niet. Het advies is dan ook om ruim van te voren (minimaal acht maanden voor vertrek) te informeren wat de aanvullende regels zijn voor het land waar u naartoe gaat. U kunt ook zelf kijken op de site van het LICG.
                    <br><br>
                    LET OP! Soms is het niet noodzakelijk een bloedtest te laten doen voor het land waar u heen gaat, maar is het wèl verplicht om zo'n bloedtest te laten doen om te zorgen dat uw dier weer mee terug mag naar Nederland. De bloedtest moet dan óók gedaan worden voordat u vertrekt.
                    <br><br>
                    <b>Chippen en paspoort</b><br>
                    Als uw huisdier mee gaat naar het buitenland, is het verplicht om hem of haar van te voren te laten chippen. Daarnaast moet het dier een eigen Europees paspoort hebben (een entboekje is niet voldoende!). Deze paspoortjes zijn bij ons te koop en kunnen op elk moment worden aangemaakt. In het paspoortje moeten minimaal de meest recente entingen vermeld staan en het chipnummer van het dier. Daarnaast moet er voor sommige landen een gezondheidsverklaring worden ingevuld door de dierenarts. Dit wordt meestal gedaan in combinatie met de Rabiësenting.
                    <br>
                    <b>Ontworming</b><br>
                    Voor sommige landen is het tevens verplicht het dier binnen een bepaalde tijd voor vertrek (welke termijn verschilt per land, maar is meestal een week of korter) door een dierenarts te laten ontwormen. Dit moet worden vermeld in het paspoortje.
                    <br>Ook is er voor sommige landen (met name de zuidelijke landen) een extra ontwormings-advies. Dit betekent dat u uw dier het beste kunt ontwormen vlak voordat u vertrekt en nogmaals meteen als u weer thuis bent. Een maand later herhaalt u de ontworming nogmaals. Hierna kunt u weer het normale ontwormingsschema hervatten.
                    <br><br>
                    LET OP! Gaat u <u>langer dan 28 dagen weg</u>? Dan moet u uw dier ook 28 dagen na vertrek (dan bent u dus nog op vakantie) ontwormen. Herhaal dit iedere 28 dagen totdat u weer thuis bent. Ontworm thuis nog tweemaal met een maand tussentijd. Hierna kunt u weer het normale ontwormingsschema hervatten.
                    <br><br>
                    Wilt u weten wat de regels zijn voor het land waar u heen gaat? Neem dan gerust contact met ons op. Voor sommige landen is het zelfs zo dat bepaalde hondenrassen niet welkom zijn, of dat er een verplichting geldt dat de hond gemuilkorfd wordt in openbare gebieden. Wij zijn op de hoogte van de meest recente regels per land.
                    <br><br>
                    <b>Overige dieren</b><br>
                    Voor alle overige door u mee te nemen dieren naar het buitenland dient u minimaal een gezondheidsverklaring te kunnen overleggen. Verdere eisen moeten per vakantieland worden bekeken. Voor vogels geldt bijvoorbeeld dat zij een chip of een vaste ring moeten hebben. Voor het verkrijgen van een gezondheidsverklaring betaalt u de kosten van een consult. De gezondheidsverklaring zelf is gratis (deze staat in het paspoort, indien u nog geen paspoort heeft dient u deze nog wel aan te schaffen, dit kan gewoon tijdens dit consult).
                    <br>Vraag ook bij deze dieren dus ruim van te voren aan onze assistentes of dierenartsen wat de verplichtingen zijn, mocht u van plan zijn uw dier mee te nemen naar het buitenland.
                    <br>Heeft u na het lezen van deze informatie nog vragen? Neemt u dan gerust contact op met de assistentes.
                    <br><br>
    
        <h3>Vermist</h3><br>
                    Het is de grote angst van iedere huisdierbezitter: je geliefde dier kwijt zijn. Natuurlijk wilt u dan uw dier zo snel mogelijk weer thuis hebben. Hieronder staan een aantal tips om de zoektocht te bespoedigen.
                    <br>
                    <b>Stichting Amivedi (038-4445075)</b><br>
                    Stichting Amivedi houdt zich bezig met het registreren van vermiste en gevonden huisdieren. Bel stichting Amivedi zodra uw dier vermist is, of meld uw dier aan op de website (<a href="www.amivedi.nl">www.amivedi.nl</a>). Vermeld zoveel mogelijk unieke gegevens van uw dier (chipnummer, specifieke tekening, soort halsbandje, scheurtje in het oor, etc.) en stuur indien mogelijk van een (recente) foto naar ze door. Stichting Amivedi zorgt er tevens voor dat uw dier op de kabelkrant wordt geplaatst.
                    <br>Krijgt Stichting Amivedi een melding van een gevonden dier waarvan de gegevens overeen komen met uw dier, dan zullen zij u daar zo snel mogelijk van op de hoogte stellen.
                    <br>Dierenartsen, asiels en dierenambulances geven ook allemaal hun gevonden dieren door aan Stichting Amivedi.
                    <br>U kunt ook zelf zoeken op de site van <a href="www.amivedi.nl">Stichting Amivedi</a>
                    <br>
                    Daarnaast is het raadzaam om contact op te nemen met:<br>
                    <ul>
                    <li>Dierenambulance Zwolle (06-25120505)</li>
                    <li>Dierenasiel Zwolle (038-4601784)</li>
                    <li>Uw dierenarts</li>
                    </ul> <br><br>
                    Tevens kunt u:<br>
                    <ul>
                    <li>Flyers ophangen in de buurt, liefst met (kleuren)foto</li>
                    <li>Een advertentie plaatsen in de plaatselijke of huis-aan-huis krant</li>
                    </ul><br>
                    Chip uw dier! Dat voorkomt een hele hoop ellende. Voor meer informatie over chippen klik <a href="http://www.dierenkliniekdebeer.nl/chippen.html">hier</a>.
                    <br><br>
                    Heeft u na het lezen van deze informatie nog vragen? Neemt u dan gerust contact op met de assistentes.<br><br>
        <h3>Gevonden</h3><br>
                    Het kan natuurlijk voorkomen dat u een dier vindt waarvan u denkt dat het een zwerfdier is. Heeft u een zwerfdier gevonden, neem dan contact op met de Dierenambulance, het Dierenasiel of indien het dier gewond of ziek lijkt, uw dierenarts. Zij kunnen u verder helpen met de zoektocht naar zijn/haar baasje.
                    <br><br>
                    Wij begrijpen dat het voor veel mensen aantrekkelijk kan zijn een gevonden dier zelf in huis te nemen. Een aantal dingen moeten hierbij wel in acht worden genomen:<br>
                    <ul>
                    <li>Het kan soms lijken alsof een dier een zwerfdier is, maar met name bij katten hoeft dit lang niet altijd zo te zijn. Een kat die slecht in zijn vacht zit kan ook gewoon een huisje hebben, misschien wordt hij of zij zelfs al behandeld voor zijn kwaal. Pluk dus niet zomaar katten van de straat als u niet zeker weet dat ze nergens in de buurt thuis horen. Eventueel kunt u ervoor kiezen om de kat een kokertje om te doen met uw gegevens en de vraag of de eigenaar u zou kunnen bellen. Neem in dit geval wel altijd een katvriendelijk halsbandje om ongelukken te voorkomen! Als de kat vervolgens dagen achtereen bij u rondzwerft en er neemt geen eigenaar contact op, is het verstandig de Dierenambulance of het Dierenasiel te waarschuwen.</li>
                    <li>Ga een kat niet zomaar bijvoeren. Dit verkleint de kans dat de kat op eigen gelegenheid weer terug naar huis gaat. Een kat kan tijdens het verkennen van zijn gebied best eens bij een ander huis blijven 'hangen', maar dit wil lang niet altijd zeggen dat hij of zij de weg naar huis niet meer weet. Daarnaast kan een dier ook op een bepaald dieetvoer staan waarbij het geven van ander voer juist problemen kan veroorzaken.</li>
                    <li>Indien u sterk vermoedt dat een dier een zwerfdier is, laat dan ALTIJD de chip controleren bij de Dierenambulance, het Dierenasiel of uw dierenarts. Hoe sneller een dier weer terug is bij de eigenaar hoe beter.</li>
                    <li>Heeft u al het mogelijke gedaan om de eigenaar te vinden (chip laten controleren, doorgegeven aan Amivedi, het Dierenasiel en de Dierenambulance) en u besluit toch het dier zelf in huis te nemen, bedenk u dan dat een eigenaar wettelijk twee weken de tijd heeft om zijn dier terug te nemen, na het moment dat deze is doorgegeven aan de betreffende instanties. Het kan dus zo zijn dat u het dier anderhalve week met liefde heeft verzorgd en vervolgens alsnog de eigenaar wordt gevonden. U bent dan verplicht het dier terug te geven aan de eigenaar. Dit kan voor u, maar ook zeker voor uw eventuele kinderen, zeer vervelend zijn. Het voelt dan immers al aan als 'uw dier'. Wacht dus ook altijd met niet dringend noodzakelijke ingrepen (denk aan castratie of chippen) tot die twee weken voorbij zijn. U kunt deze beslissingen immers niet nemen voor de rechtmatige eigenaar.</li>
                    </ul><br><br>
                    Twijfelt u of een dier wel of geen zwerfdier is? Neem dan contact op met één van de onderstaande instanties:<br>
                    <ul>
                    <li>Dierenambulance Zwolle (06-25120505)</li>
                    <li>Dierenasiel Zwolle (038-4601784)</li>
                    <li>Stichting Amivedi (038-4445075)</li>
                    <li>Uw dierenarts</li>
                    </ul><br>
                    Heeft u na het lezen van deze informatie nog vragen? Neemt u dan gerust contact op met de assistentes.<br>

        <h3>EHBO boekje</h3><br>
                    <a href="http://www.dierenkliniekdebeer.nl/pdf/EHBO%20boekje%20hond.pdf">EHBO boekje</a>
        

  </body>
</html>
